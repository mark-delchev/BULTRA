Има творци и творби. Всъщност почти всеки човек е творец. Децата измислят игри, учениците – решения на задачи, а възрастните сътворяват решения на по-сложни проблеми.

От малки децата се учат да мислят. Те си играят, но им хрумват по-добри правила за съответната игра. Тези подобрения по нея изразяват част от същността на детето, изразяват личното му мнение по въпроса. Сътворените неща показват мисленето на човека, но не могат да бъдат по-добри от самия него, защото те са неодушевени предмети.

Питагор може да е измислил велика теорема, но във вътрешността си тя е изградена от негови мисли и идеи, които свършват до края на доказването й. След я открива, Питагор продължава да мисли и да се развива, но теоремата му – не.

Дори да се изобрети кола, която може да лети, сътворителят ще има още и още идеи, докато колата – не.

Мисля, че трябва да се замисляме повече върху всяко от творенията на хората до нас. Ако се опитаме да разберем сътвореното, сигурно ще разберем заобикалящите ни по-добре, защото ще виждаме гледната им точка. Все пак изобретеното показва малка част от човека, тъй като той го създава.

Може би хората обръщат толкова внимание на сътвореното, че забравят важната роля на сътворителя в него, а именно да го измисли, изобрети и покаже. И дори ферари да е най-добрата кола за мен, екипът от дизайнери и конструктори превъзхожда колата.
Не обичам дъжда. Не ме разбирайте погрешно, но не си падам по мокри и студени неща. Предпочитам слънцето – винаги топло, светло и весело. Но все пак дъждът има едно „свойство“, което слънцето не притежава – някак си те кара да се почувстваш успокоен, сякаш е изтрил всичко лошо, което ти се е случило. В повечето моменти, когато вали дъжд, е мрачно. Аз си го обяснявам така: щом дъждът изтрива ненужните мисли, къде отиват те?
За някои не е важно какво е времето – случвало ли ви се е да надникнете през прозореца в един дъждовен ден и да видите един или двама, които се разхождат безцелно? Навсякъде се говори с клишета – да се целуваш в дъжда, дъждът скрива сълзите… Много рядко има такива романтични случки, но все пак ги има. Те поддържат клишетата живи и не ги оставят да се превърнат в легенди.

Безцелно скитащите се – влюбени или не – се скитат в дъжда, защото само тогава хората навън са малко и навсякъде цари спокойствие. А след дъжда остават само няколко мокри локви, които сякаш ни напомнят, че все пак е валяло, преди и те да бъдат изтрити от слънцето.
Ранна есен и един от ония дни, в които хората вече обличат палтата си, когато излизат навън. Дъжд, който отмива и последните летни аромати. Някъде в тия италиански улички се крият жени, боящи се да не развалят новата си прическа. А и мъже, за чиито лули дъждът не е благоприятен.

Озовах се точно тук, в Неапол, когато жегите започваха. Тук нищо не натрапчиви аромати и отбелязвах разни нови открития. Забелязах, че всеки град запомня с конкретна миризма. Когато ми заухае на бавно ежедневие, спокойствие и печени кестени, предполагам, че ще си спомням този бряг.

На място, където нищо не се случва и никой не бърза, за момиче импулсивно и енергично като мен, един дъжд е истинско събитие. Обувам все още летни обувки, приглаждам внимателено кенарената си рокля и излизам навън. Тишината не ме учудва. Нито бездушието на тия хора, толкова груби, че не усещат кога нежността се ражда по тяхното крайбрежие. За мое учудване, но улицата вървяха двама души. Отметнах мокрите къдрици от лицето си и видях красивата женска ръка, вплетена в тази на мъжа до нея. Те жужаха тихо нещо, после жената се разсмиваше гръмко и някак… спокойно.

Отидох на брега и вдишах, после се разсмях, но звучеше сякаш насила. Не се смутих. Прокарах пясък през пръстите си, пристъпих към захладнялото море. На следващия ден си заминавах.
„И утре искам да ухае на самота, незаинтересованост и меланхолия. Ще си отида, но от тия аромати ще взема с мене. И от тяхната любов.“
Има два вида желания. Едни – които точно сега ми трябват, а утре – не. И други – които важат за днес, утре, другия месец…
Сега ще пиша за желанията, които ми трябват днес и сега.

Първо, искам да мина едно ниво на една компютърна игра. Искам го точно сега, защото утре вече ще ми е омръзнало да играя на нея.
Второ, искам утре да е топло и да не вали дъжд и сняг. Утре мисля да ходя на излет и ми трябва слънчево време. Иначе обожавам дъжда и снега.

И трето, искам мама и татко днес да ми позволят да стоя до късно вечер, за да гледам един филм. Това важи само мо за днес, защото утре по телевизията ще има друго нещо.

Тези три неща ги искам сега. Утре ще си пожелая нови, защото е хубаво човек да иска нещо и да има мечти, инак животът му би бил много скучен.
С годините модата се сменя. Преди години нещо, което е било модерно и ми е харесвало, сега ми изглежда смешно и грозно, защото модата е друга.

Един ден гледах снимки, където аз бях преди седем години. Бях облечена по ужасяващ начин и ако сега се видя с такава прическа, с каквато бях тогава, бих се скрила някъде, където никой няма да ме види. Отидох при майка ми и я попитах как е могла да ме остави да изглеждам така. Тя се засмя и ми каза, че навремето това се били възможно най-хубавите дрехи и най-модерната прическа.

Но модата не е само дрехи и прически. Модата е почти всичко. Ако тортите са на мода, ядеш торта. Така е и с възпитанието. По времето на баба ми възпитанието на децата е било съвсем различно, отколкото сега. За нея например не е много прилично да ходиш с къса пола. За мен това е съвсем нормално. Всъщност, като се замисля, с баба ми спорим доста често за различни неща. Аз гледам да не й се ядосвам, защото знам, че става въпрос просто за разлика във възпитанието.
Тя за мен е възпитана по много смешен начин, както ми се сториха дрехите, с които бях облечена на снимката. Но вече знам, че това е просто мода.

Дали някога модата ще се завърти и онази мода, старата, пак ще бъде актуална? Всеки път, щом се сетя за тази тема, стигам до този въпрос и все не мога да си отговоря. Затова просто чакам да видя дали онази смешна прическа, с която съм била преди седем години, пак ще е модерна.
Задавал съм си въпроси, над които съм мислил, но логични отговори така и не съм получил. От една страна, ми харесват – карат ме да правя нещо през свободното си време, а от друга, мразя – има нещо, което, колкото и да мисля, не мога да узная и ме кара да се изнервям. Любопитството ме изяжда отвътре. Влязло толкова дълбоко под кожата ми, аз не го оставям неразнищено. Така се оформя и моят инат. За мен това не е лошо качество и затова се радвам на поредния неразгадан въпрос. Естествено, отговори не получавам на някои въпроси, които природата пази в тайна. Те са ми най-интересни. За сметка на това, чувство на самодоволство ме изпълва, когато разбера отговора. Разбирам, че той е бил толкова прост, а аз съм мислил, че е кой знае какво. Да узнаеш отговора на въпрос, не е най-важното. По-добре да го разбереш, да узнаеш защо е така, да намериш логиката в това и току-виж узнаеш повече отговори от този, който ти е задал въпрос.

Това, да получиш отговора наготово, не е повод за радост, че си успял, без да мислиш, защото го правиш за себе си. В този случай някой ти е помагал, но представи си, че друг ти зададе подобен въпрос. Тогава няма да успееш да отговориш, защото не си помислил миналия път, когато е било по-лесно и си щял да разбереш как става…
Г-н „Понеделник“ – той е висок, слаб мъж с дълга брада до гърдите и елегантен бастун със златна лъвска глава. Облечен e с черен фрак и златна папионка. Носи черно бомбе и не на последно място излъскани черни обувки и златни ръкавици. Той има две страни – добра и строга. Строг е, когато имам диктовка по английски език, а добрата си страна показва към края на деня. За мен е доста нежелан, но нямам избор. За жалост, синът му ми е най-непоносим.

Лошият „Вторник“ – това е едно нахално хлапе, което удължава деня ми с още един час. Облечено е със син каскет, черна ризка и сини дънки. Майка му непрекъснато му се кара (тя е Сряда!), защото ходи само с джапанки. Косата му е все мръсна и кирлива. Мързелив е, неприятен и досаден. Винаги към края на деня е много изморен. За разлика от него майка му е много мила женица.

Г-жа „Сряда“ – тя е най-милата и добра госпожа. Винаги носи дълга до земята рокля, украсена с маргаритки. Има прекрасна сламена шапка с бяло перо, стигащо до края на роклята й. Много е привлекателна благодарение на изящните си черни къдрици. Върху нежните си ръце носи снежнобели ръкавици. Разбира се, в лявата си ръка има сребърен чадър. Ходи със сребърни пантофки, със златни токи. Характерът й е прекрасен и е много добра към мен. Трудно й е да ми помага в последните три часа, защото тогава имам тежки предмети. Но най-много ме разпуска по-големият й син.

Г-н „Четвъртък“ – това е един младеж, който не набляга толкова на учението, а на игрите. Най-добре ще е да не му описвам външния вид, защото се подразбира – „спортен“. Характерът му е забавен и весел през целия ми учебен ден. Но единствено в третия ми час става сериозен. Защото тогава ни връщат диктовките по английски език, които правихме при г-н „Понеделник“. За разлика от него, братовчед му не е толкова отпуснат, въпреки че и при него програмата ми е прекрасна.

Братовчедът „Петък“ – любимият му предмет е литературата. И затова е облечен старовремски, за да прилича на автора, когото най-много харесва – Иван Вазов. В момента преразказва „Под Игото“ – това му е любимият роман. Помага ми основно в литературата. Той е отличник по всичко. Лелите му го отпускат през свободното му време.

Лелите са „Събота“ и „Неделя“ – тези две добронамерени дами отпускат както него, така и мен. Въпреки че леля Събота ме натоварва в началото на деня, тя пак ме разтоварва. Обичам ги еднакво. Носят, разбира се, еднакви дрехи: дълги рокли, цветни шапки, копринени ръкавици, златни обувки, снежнобели чадъри и сини лещи(очите им са черни). Разпускат ме в свободното ми време, когато: чета, пея, излизам навън, играя на компютъра.
За да постигнеш нещо, трябва да си уверен в себе си. Винаги това ми е било проблем – че нямам достатъчно увереност. Често мисля за това, което говоря пред другите. Страх ме е от това дали това, което кажа, ще е глупаво, дали този отсреща ще ми се смее. Повечето ми приятели постъпват смело – вършат действието и след това мислят. Това, от една страна, е лошо, защото така те могат да сбъркат, а когато си премълчат, няма да спечелят, но няма и да сбъркат. Все пак се опитвам да взимам пример от тях. Сега децата търсят минусите във всеки, затова трябва да си много внимателен какво правиш. Страх ме е от това какво ще мислят другите за мен. Дори сега, когато пиша това есе, се опитвам да не мисля за последствията, тоест какво ще кажат другите за него, дали ще го одобрят, защото знам това докъде ще доведе.
Този път няма да се поддам на неувереността и съмнението да надделее. Опитвам се да проумея, че е по-добре да пробвам, макар и да сгреша, отколкото да си премълча и хората да не разберат, че присъствам.
Дали орелът е най-свободното животно? Дали само той може да прелита където и над каквото си поиска? Не. Има същества, които са много по-свободни от орела. Това сме ние, хората. Човек може да прави каквото си поиска. Както във въздуха, така и тук, на земята, няма граници. Човек, както и да погледне нещата, има какво да прави. Като изключим някои други домашни и учители, ние непрекъснато се забавляваме, защото ако не ни беше забавно, нямаше да правим това, което ни е досадно, нали?
Единствените граници в живота ми са границите на нормалното.
Имам приятел, с когото имаме доста общи неща. Често мислим или сънуваме почти еднакви работи.
Веднъж бяхме сънували как аз съм той, а той е аз. Това за нас беше доста учудващо. Никога досега не ни се бе случвало. Той беше сънувал, че е аз и играе с другите ни приятели. Както си играли, приятелят ми пада и си удря главата. Но той сънува, че това съм аз. Децата почват да викат и крещят. Едно от тях вика линейка. Но това го сънувам и аз, само че не аз си цепя главата, а приятелят ми. Линейката идва и ни качва в колата. През това време останалите викат родителите ни. Те веднага идват в болницата. Когато пристигат там, ние вече сме в операционната и ни шият.

Когато сънят свърши, се чудехме на какво се държи това. Беше много странно явление за нас. Вярно, че и преди сме имали донякъде еднакви сънища, но чак пък еднакви – не. През целия ден се чудехме на какво се дължи това, но така и не разбрахме.
В динамика. На крак. В маршрутката, в училищния автобус, в 72. Уча се от живота. Уча се от опит. Рано сутрин, късно вечер. През нощта и през деня. В междучасието. Уча, докато другите се забавляват. Уча, докато другите учат. Старая се да разбирам всичко на момента, да запомням бързо. Да разбирам метафорите, да чета между редовете. Попивам информацията от околния свят. Залята съм от информация. Не мога да спра да уча, дори да искам, нали все пак съм човек?
В света съществуват безкрайно много безкрайни неща. Например закачки от типа: „Имало едно мече, то имало елече, елечето имало джобчета, в джобчето имало бележка, на нея пишело: имало едно мече…“ или като кръговрата на водата, а може би деленето на амебата до безкрайност.

Има хора, които изследват безкрайности. Те смятат, че има първа безкрайност, втора безкрайност… безкрайна безкрайност. Разбира се, това може да те доведе до лудост, защото да работиш с безкрайности е трудно. Как може да се работи с нещо, което няма край, а вътре в себе си то пак да няма край?

Ако наистина съществува нещо безкрайно, дали може да се види? Да разгледаме например тези приказки от по-горе. Ако един човек се заеме да я разказва от мига, в който се роди, до мига, в който умре, смъртта му няма ли да бъде край на „безкрайното“? Да, но човекът може да има безкраен живот. Тук нещата стават сложни.

Животът има начало и край. Когато се родиш, даваш начало, а когато умреш, тази „отсечка“ свършва. Не вярвам в безкрайността, защото никой не може да види как тя няма край, защото животът му има край, а той ще търси такъв и накрая ще намери своя.
Мисля, че няма да мога да си представя какво точно е да сънуваш пеперуда, която е сънувала, че е човек. Не знам точно как изглежда, защото никога не съм сънувал този сън.

Може би сънищата предсказват нещо. Когато е сънувал това, пеперудата в съня на Лао Дзъ явно е имала предположения, че е била в главата на човек. Пък и може ли някой да ги разбере тези философи. От устата им излизат такива думи, че не можеш да ги разбереш. Все пак какъвто и ще да е, той е философ и за него и другите хора с по-развит мозък това е мъдра мисъл. Да, може тя наистина да е такава, но на мен не ми изглежда – просто подредени думи в изречение.

А, ето, мозъкът ми току-що опроверга по-горе написаното. Може би сънят да му е казал нещо и той да да започне да го обработва. Например може да е измислил теза, че ние, хората, сме пеперуди и след като се превърнем в такива, пак сънуваме този сън и възвръщаме нормалния си вид. Бля!!! Бля!!!

Този човек е мъртъв и колкото и да ни се иска да ни каже какво е имал предвид, няма да може.

За мен това ще бъде много голяма тайна, на която искам да узная отговора.
Кръговрат. Повечето неща са кръговрат. Още от древните китайски будити до днешните изследователи на космоса. Китайците вярвали, че човек умира и се преражда за нов живот и така отново и отново. Така също и днес учените смятат, че черна дупка поглъща вселената. Мислят, че в нейния край има бяла дупка, която пък отблъсква всичко и тогава черната отново поглъща и т.н. Кръговратът е толкова близо до нашето ежедневие и същевременно толкова далеч от съзнанието ни. Дори пеперудата е част от кръговрата – ражда се като ларва, пораства, дава поколение, умира, децата й порастват, дават поколение, умират и т.н. Всички знаят за това и никой не го осъзнава. Кръговратът е доста абстрактно понятие, може никога да не го разберем. Така, както може би никога няма да разберем съня на човека пеперуда, сънувала, че е човек.
Аз съм наследила магарешки инат и колкото повече се вглеждам в роднините си, толкова повече се съгласявам с този факт. И въпреки че винаги имам собствено мнение и в общи линии трудно изпълнявам чужди заповеди, аз съм възпитана. Никога не бих отишла в хола, докато имаме гости и да се развикам за нещо на майка ми или на някоя нейна молба да отвърна с „няма пък“.
За мен е много по-важно възпитанието, защото то контролира това, което съм наследила. После мама ще е огорчена, ще си мисли, че на нищо не е могла да ме научи, а когато се видя с гостите отново след двадесет години, те навярно ще ми кажат: „Като малка беше много разглезена.“

Възпитанието помага също и за да успееш да владееш и използваш по най-полезния начин това, което не си избрал сам. Двете неща имат нещо общо – нямам право на глас. Нося се по течението и стискам палци всичко да е точно. Защото, ако имам вроден талант и съм музикален виртуоз, то тогава би било добре това да се провери още в ранна детска възраст именно от възпитателите, защото фактът, че съм музикант гений, може да се окаже съдбоносен. И все пак нямам такива скрити таланти, но съм късметлийка, защото имам едни прекрасни родители, които ме възпитават по начин, който може само да ми бъде полезен в живота.
Наследствеността дава основа за характера ни, а възпитанието го оформя. Затова за мене възпитанието е по-важно. Човек не се ражда лош, а само може да е по-добър от някои други. Това, дали се държи лошо, е резултат на подобно възпитание. Средата, в която човек е израснал, хората, с които е общувал, нещата, които е правил, са основен тласък за поведението му нататък в живота. Така че човек не е лош по характер, а само става такъв под влиянието на външни фактори – възпитанието. По същия начин може да се държи и добре. Това пак е резултат от възпитание, този път добро. Възпитанието ни кара да вършим повечето неща в живота, не наследствеността.

Когато е родено бебе, не може да се определи дали то ще стане сериен убиец или пророк. Всички в началото сме горе-долу еднакви. Но това бебе ще расте. И в зависимост от обстоятелствата, при които става това, характерът му се оформя. Може да се противоречи на това, че всички сме еднакви, като се каже, че в крайни ситуации същността на индивидуалния човек изпъква най-силно. Да, това е така и е вярно, че наследствеността играе роля в душата на човека, но в повечето случаи възпитанието успява да излезе по-наяве. Затова има индивидуални хора – всеки с по нещичко се различава от другите, но то не е злоба или добро, просто различни степени на добро. Дори човек да е роден с малко лошо в себе си, той може да го маскира това чрез добро възпитание. Не бива да съдим хората по характера им, а по възпитанието.

Заради всичко това в моите очи възпитанието заема по-голяма роля в изграждането на поведението и характера на човека. Наследствеността също играе роля, но тя много често отстъпва на възпитанието. Възпитанието е основа за действията ни.
Не може ли и двете? Какво толкова се иска! Трябва само родителите ти да са добри хора, ти да си добър човек и така може би има вероятност децата ти да са добри. Възпитанието обаче също не е за изпускане, защото дори и детето ти да е най-невинното, мож ед абъде завлечено от някои по-разхайтени хлапета и да се превърне във вандал. Мисля, че ако ти си лош, няма как да дадеш добро възпитание и просто поколението след теб няма да има красиво бъдеще. Природата се стреми да е в равновесие. Няма как на земята да се заселят само добряци.

„Каквато майката, такава и дъщерята.“ Дори детето да бъде отгледано в добро семейство и да бъде възпитавано на добри обноски и всякакви други любезности, в характера му пак ще бъде заложено негативното настроение на истинските му родители.
Ако се върна към въпроса, може би отговорът ми ще е, че наследствеността е по-важна.

Всеки си има различни гледни точки, но ето я моята и мисля, че тя е достатъчна да наклони везните в полза на наследствеността.
Страхът ни кара да пазим себе си. Герои са тези, които забравят за своя страх и се втурват в опасности, за да спасят нечий друг интерес.

Когато се страхувам, аз имам нужда от помощ. Страхът се поражда тогава, когато нещо в мене е застрашено, в опасност съм. А не се определям като много смел човек. Смелият помага на другите в страшни за тях ситуации, като загърбва себе си и се излага на опасността. Той забравя за страха. А точно такива хора са нужни, когато някой е в беда.
Определям майка си като човек, който не е страхлив. Тя би ми помогнала, би си дала живота за мене в страшна случка. Това е майчин инстинкт. Тя загърбва страха за себе си и след това се справя и с моя страх. Но и тя някога се е страхувала. И навярно нейните родители са били принудени да загърбват страха. Той е чувство, което може да бъде победено от човешката воля – единственото.

И може би той е най-значимата емоция. Подтиква ни към самосъхранение, благодарение на него успяваме да избягваме опасности. Но когато трябва да се изправим срещу него, той пак ни помага – усилва характера, прави човек не безстрашен (такъв няма), а себеотдаен. Страхът е доказателство и за слабостта, и за силата на човешкия дух.
Страхът се разделя на две групи – фобии и житейски страх

Аз нямам фобии – обичам да летя нависоко, да плувам надълбоко, не се плаша от буболечки и т.н. Хората с фобии са имали злополуки, свързани с нещото, от което се страхуват, и след това изпитват панически страх, щом го видят. Често злополуките са въображаеми. Майка ми има фобия от високото (твърди, че и други фобии има, но просто преувеличава – нарича страховете фобии). Още като малка 95% от сънищата й били кошмари. Най-редовният кошмар бил как някаква зла страховита вещица я преследва и тя лети, за да се спаси, като това летене не й доставя удоволствие, а в съня си изпитвала страх. Аз също съм сънувала, че летя. Но в моите сънища полетите винаги са били страхотни.

Това не означава, че не съм запозната със страха. И аз като всички нормални хора, понякога изпитвам житейски страх. Например, ако извърша някоя простотия, се страхувам да не съобщят на родителите ми. Но не мога да разбера хората, които ги е страх от всичко в живота и постоянно – така наречените „страхливци“. Те преувеличават. Човек, когото го е страх да пресече улицата на зелено, е луд песимист. Защо, когато тръгне да пресича, първата му мисъл трябва да е: „Може да ме блъсне кола.“? Разбира се, изключвам тези, които преди това са имали подобна злополука и вече имат фобия, но има и такива, които без причина ги е страх от всичко. Житейският страх не може да се преодолее. Препятствията, от които ме е страх, обикновено се появяват изневиделица и няма как да се подготвя за тях. Те винаги ще съществуват.

Въпреки че е неприятен, страхът трябва да съществува, защото е инстинкт за самосъхранение.
Едното съществува редом с другото. Представите ни се базират на даден опит. Доста от нещата, които знам и познавам, всъщност съм научил от това, което ме заобикаля. Тоест не мога да знам почти нищо за живота, без да съм го преживял. Не мога да съм сигурен какво е добро, ако единствено знам какво е зло. И май нито този, който е дал змията вместо рибата, нито молещият се не са виновни.

Наскоро споменах нещо на баща ми за телевизионното шоу Big Brother. Той ми обясни, че това предаване е глупаво и безсмислено. Тогава през главата ми мина една мисъл: „Как мога да разбера кое не става за гледане, при положение че не съм видял нещо такова?“. Не мога да преценя нещо, ако не знам какво е. Така племената в някоя дълбока джунгла не могат да знаят какво е богатство, комфорт и уют, без да са го видели с очите си. Те се чувстват щастливи и не обръщат внимание на средата, в която живеят. Самият факт, че на мен ми прави впечатление техният начин на живот, още веднъж доказва, че за мен те живеят ужасно, но за тях това е нещо естествено.
Никога няма да искам нещо, което не съм заслужил, но щом съм дал, трябва да получа обещаното. Ако съм си спазил думата, а човекът срещу мен не е, просто взаимната ни работа няма как да продължи, защото тя не може да бъде захранвана единствено от обещания, които всъщност се превръщат в лъжи. Щом свободата не идва даром, значи, когато дам, трябва да взема. Ето защо никога не съм се хващал на облог с някого, дори и този облог да не е с хазартен стил, първо съм разглеждал най-лошия случай, в който аз губя и тогава трябва да дам заложеното. За мен този, който не може да изплати дълга си за добре извършена работа, не е пресметнал вярно какво ще се случи накрая.

Щом съм отишъл за риба, с риба си тръгвам.

Обаче ако аз го моля за услуга, а не съм дал нищо за нея и той няма исканото от мен и ми предлага друго, според мен е великодушие. Това означава, че той наистина иска да ми помогне и тогава приемам даденото от него. Щом той все пак се е постарал да му услужи с каквото може, за мен е достатъчно да го оценя като приятел.
Когато моля някого за помощ, той има две възможности. Първият избор е да се съгласи. Тогава всичко е добре и за двамата. Може обаче да ми откаже. Тогава, за да бъе прилично, помоленият ми обяснява защо не иска да ми помогне. Появяват се още три начина. Ако е лошо настроен човек, няма въобще да ми обяснява. Другият вариант е просто да няма възможност да ми окаже помощ. Това е доста по-срещано, защото моля за услуга само приятели. Обаче се случва и този, когото моля, да се поинтересува защо се нуждая от него точно в този момент и да ми предложи друго решение. Такива хора стават най-добрите приятели. Въпреки ограниченията те пак ми помагат. Това ги прави толкова добродушни.
А аз не искам риба от този, който има змия

Когато ми трябва услуга, питам точния човек. Ако искам да си лакирам ноктите, а лакът ми свърши, няма да искам от брат си например, който най-много да ми даде маркер. Според него това е великодушие. Не възразявам, но маркер не искам. Проявил се е като добър човек, но по-добре да бях питала някоя приятелка.

За мен е важно са преценя правиллно на кого да имам доверие. Случвало ми се е някой да ми обещае да мълчи като риба (да не издава моя тайна), но да се окаже подъл като змия. Затова съм недоверчива и рядко вярвам на хората. Това е добре, защото наивниците постоянно биват прецаквани. Ако искам да пратя писмо, но вместо в пощата го хвърля в някоя кофа за боклук, на която някой хулиган е написал „Поща“, е глупаво да очаквам писмото да бъде доставено.

Старая се да искам услуга от точните хора. Аз не ям великодушие, аз ям риба.
Ако не можеш, не го прави!

Мразя да ме прецакват и тъй като знам какво е, и аз се старая да не провалям никого.

Случвало ми се е да помоля някого за услуга, като например наскоро поисках от приятел да каже, ме ще отсъствам от едно състезание по математика. Но какво се е случило всъщност – той е казал на учителката ми, че просто го смятам за маловажно и затова няма да отида. Когато разбрах какво се е случило, обясних на госпожата ми защо не съм ходил, но все още бях бесен. Затова съм на мнение, че когато те помолят за нещо, или го изпълни точно, или изобщо не го върши.

След случилото се въпросният ми приятел все още си мислеше, че е направил това, за което го помолих, и беше горд със себе си. Аз не тръгнах да се заяждам с него, защото нямаше смисъл, станалото – станало. Явно че е дал от себе си каквото може. Все пак може би и аз имам вина, тъй като аз допуснах това недоразумение, като помолих точно този мой приятел за услуга.

Затова, когато тръгнеш да искаш на някого риба, знаейки, че той има само змии, по-добре не искай нищо и стой гладен, отколкото змията му да те убие.
А ако на теб ти поискат риба, но ти имаш само змии, просто кажи, че нямаш такава.
В моя живот, както и в този на много други хора, задълженията са в пъти повече от правата. Точно по тази причина си мисля, че да се бориш за правата, си има доста смисъл. Както и при всяка друга победа, и след тази се чувствам горда от себе си.
Въпреки това не мисля, че има смисъл да се бориш за някакво право само ако можеш да го използваш. Често ми се случва да споря с родителите си за глупости. Когато не ми дават да направя нещо, се боря до последно, за да променя нещата. Най-често тези спорове се отнасят именно за правата и задълженията ми. В немалко от случаите успявам да си извоювам победата, но да разбера, че предметът на борбата ми не може са бъде използван. След като установя това, се чувствам доста гадно – все едно някой ме е излъгал, но съм горда от победата. Така години наред трупам победи, които в един момент ще ми послужат и ще оправдаят усилията ми.

Изводът, който мога да направя, е, че си струва да се бориш за правата си, дори и ако не можеш да ги използваш в момента.
Правата не се подаряват, те чакат някой да се бори за тях

Ако се боря за нещо, от което имам полза, необходимо ми е и знам, че мога да го постигна, аз ще вложа всичките си сили, за да успея. Знам, че нещата, от които имам нужда, са най-голямата ми мотивация.

Но не е, че не си струва да се боря за някакво право, което не мога да използвам. Жените на Изток са доста по-низши от мъжете и това е едно „правило“, което малцина се опитват да променят. Най-малко пък тамошните мъже.

И така, ако човек се бори за стойностни каузи и иска да прави добро, то тогава не би следвало, че трябва да го засягат тези нови привилегии. Струва си да се бориш за нечие право, ако това би подобрило стандарта му на живот. Ако това ще доведе до вътрешно удовлетворение.

А и аз не съм много голяма. Не помня да съм се борила за нещо, което е жизненоважно. Защитавам интересите си, знам, че се засягам много, когато казвам истината, а отстрешният ми няма доверие. Имам правото да говоря – използвам го, знам, че ми е ценно.

Една от целите ми е да правя добро, а това включва борбата за права, които не мога да използвам. И всъщност знам, че желанието ми да помогна ще е даже по-силно от това, когато защитавам себе си.
Струва си да се боря, щом ще усмихна някого.
Допреди една година не осъзнавах какво означава да имаш правото да правиш това, което искаш. Не осъзнавах какво означава да имаш правото на свобода. Разбрах какво е чак когато го загубих. Смятах, че с възрастта е нормално родителите да ти дават повече свобода и права и затова злоупотребих с нея и всичко ми беше отнето. Оттогава всеки ден се боря за повече права.

Съгласна съм с даденото твърдение, че няма смисъл да се бориш за дадено право, щом не ти е нужно. Ако за някои хора е нормално да мислят в перспектива кое ще им е нужно в бъдеще, при мен повечето неща стават на момента. Смятам, че примерно няма смисъл отсега да се боря за правото си да ходя на дискотека като по-голяма всяка вечер просто защото сега това не ми е нужно. А и ако повдигна този въпрос, какво ли ще си помислят родителите ми? А и за мен правата не идват с възрастта. Те идват с това колко голяма отговорност си готов да поемеш. Затова и разбирам майка ми и баща ми, които се притесняват, когато изляза сама навън. Те носят отговорност за мен, а и аз наистина все още не мога да се грижа сама за себе си.

Да имаш права, е еквивалентно на това, да носиш отговорност за действията си. Затова, когато се боря за дадено право, винаги се замислям дали всъщност съм готова да нося отговорност. И излизането навън с приятелки, ходенето на гости, да се придвижвам сама из София и да пазарувам някои неща сама за момента са ми напълно достатъчни. Това мога да използвам и за тези неща мога да поема отговорност. Тук ще трябва да разочаровам майка си, като съобщя, че оправянето на бюрото ми не влиза в отговорностите. 
Много ог учениците на моята възраст са зависими от своите родители и от решенията им. При мен положението е същото. Аз трябва да спазвам решенията на майка ми, но съм успяла да си извоювам правото да изказвам своето мнение и то да бъде вземано предвид. Това може би е едно много важно право, но то понякога е безполезно, защото, когато „управляващите“ в лицето на майка ми си наумят нещо, то трябва да се случи, независимо какво е мнението на „народа“. Но в доста случаи, когато се взимат по-маловажни решения, моето мнение е изключително важно и дори рещаващо.

Понякога се чудя дали е имало смисъл да се боря за това право, щом то и без това понякога не ми върши работа. Отношенията ми с майка ми невинаги са били много добри и често се случва да се караме, дори и за най-обикновени неща, а това става, когато имаме различни мнения по даден въпрос. Разбира се, дори и извоюването на това право последва след скандал на тема дали съм достатъчно голяма, за да взимам решения за себе си. И в крайна сметка „върховният съдия“ се съгласи с мен. Важно е да мога свободно да изразявам мнението си пред „съдебните заседатели“. Отношенията ми с майка ми напомнят точно за ожесточено дело пред Върховния апелативен съд. Аз като подсъдима трябва да се защитавам, но нямам адвокат. Съдебни заседатели, прокурор и съдия е майка ми, а с толкова много власт и завършено образование в тази област няма как да не спечели делото. Точно така и става – тя спечели всички дела освен това за правото ми на мнение. Но какъв е смисълът да изказвам мнение, когато то няма да промени крайното решение?
Обикновено се боря за нещо, когато то е от значение за мен или имам нужда от него. Никога не се захващам със защитата на дадено право само защото нямам какво друго да правя. В крайна сметка може да се окаже, че опонентът ми е бил прав и аз само съм си загубила времето.

Мразя някой да ми пилее времето с излишни глупости. И точно затова аз много внимателно преценявам за какво да се боря, защото няма да ми бъде приятно, ако водя дискусии просто „за удоволствие“. Вярно е, че обичам да побеждавам, но само когато положените усилия са дали своя резултат, а не когато противникът се е отказал. Досега съм успявала да убедя опонентите си в моето право, но дали нещата, за които сме водили спорове, са ми от полза сега?

Отговорът е „Да“. Никога не се отказвам от това, което е важно за мен и за да го докажа на другите, аз се стремя към победата. Става ми приятно, като знам, че сама съм постигнала успеха. Всичко, което съм си извоювала, сега ми е от полза. Веднъж с една приятелка поспорихме на темата, дали има истинска любов, или за момчетата сме просто играчки. Доста дълъг спор наистина. Приятелката ми беше твърдо убедена, че всички момчета са чудовища. Отне ми близо час да й давам различни примери за едни не чак такива страшилища. След още един също толкова обстоен разговор тя като че ли малко посмекчи присъдата си. Крайното й решение беше, че момчетата могат да бъдат добри, но прословутото им его ги кара да вършат глупости.

Благодарение на тази дискусия успях да убедя и други мои приятелки по същата тема. Стана нещо като верижна реакция и сега всички можем да разпознаваме принца сред жабите. Затова, когато стигна до някакъв полезен извод, аз го споделям с близки и при нужда ги убеждавам в правото си, защото така ще има повече хора, които да извличат полза от откритото.
Важното е да правиш, а не да можеш да правиш

Не е достатъчно да можеш да го ползваш, а да имаш и нужда да го ползваш. Иначе става: живот да се бориш за това право, пък като се сбъдне, да разбереш, че е нямало никакъв смисъл. Това е харчене на време и труд. А също показва някаква нужда за власт, несигурност в себе си.

В къщи аз се боря за права, които според мен би трябвало да съпътстват израстването ми. Например да излизам сам с приятели, да имам свой имейл, да си имам мобилен телефон, да вземам свои решения за дрехи, обувки, кога да лягам и дали да си пиша домашните. От всички тгези права аз имам някаква нужда и ми е полезно да се възползвам от предимствата им. Но има и някои права, за които не си струва да се боря, тъй като или няма да са ми нужни в скоро време, или изобщо не са ми необходими, когато и да е. Например да се боря за правото да гласувам. Не че го нямам, но, да кажем, че съм решил да гласувам на възраст 13 години. От това нямам полза. Първо, че няма да променят закона, второ, че аз и без това ще мога да използвам това свое право след още пет години – не ми е нужно сега. Или да се боря да имам право да си купя ферари – хубаво де, какво от това? Нали още не мога да карам?
Имайки някакво право, което е възможно друг да няма, аз показвам, че съм по-важен или на по-високо ниво от другиго. Ала в това няма смисъл. Аз съм се борил за това нещо, знаейки, че няма да ми трябва. Това е слаб характер, да трябва да показваш, че си по-добър.

Не, не си струва да се бориш за някакво право само ако можеш да го използваш. Повечето е по-малко в този случай, тъй като възможността да направиш нещо е много различна от това наистина да го направиш. А и какво ще си помисли този, който не се е борил за безсмислени цели?
В някои случаи си струва да се бориш, но в други няма смисъл. Няма да има смисъл да се боря, ако след това мога да използвам това право еднократно или рядко. За да успея да го получа, ще трябва да направя жертви. Затова предпочитам да не правя тези жертви само заради мимолетен каприз.

Ако отново имам нужда от дадено право, но след това ще го използвам само веднъж, но то е за нещо наистина важно, а не просто заради хрумване, тогава вече бих се борила за него, дори и да трябва да направя жертви.

Друг случай, в който бих се борила, е, ако правото наистина си заслужава и ще мога да го използвам през целия си живот. Едно такова право е правото да мога сама да избирам. Аз съм се борила за него досега с родителите си, като им доказвах, че съм отговорна и мога да се грижа за себе си. Доказах им го до известна степен и благодарение на това досега те не са ме карали да правя нещо, което не искам, и са ми позволявали да избирам. Все още има неща, за които нямам разрешение, затова аз продължавам да се боря и очаквам резултатите си.
Понеже живея в мирни времена, правата ми се струват естествени, но само преди двеста години не е било така. Тогава най-важното е била свободата. Сега също е така, но не мога да го оценя. Но това са общи права.

В момента личните са ми много по-важни. Макар да съм още малолетен, се боря за всяко едно възможно право. Не е вярно, че трябва непременно веднага да го използвам. Няма ненужни права, защото не зная в каква ситуация може да попадна. Имал съм случаи, в които точно затова съм искал някои неща – да ги използвам по-късно. Това става най-лесно, като кажа, че някое право наистина ми трябва. След като ми го дадат, веднага започвам да го ползвам. Така всичко трае два-три дни. После всички са убедени, че правото ми принадлежи. Но въпреки че спирам да го използвам известно време, не е ненужно, защото все се намира момент за употреба. А ако не започна да използвам някое право веднага след като го получа, то скоро ми се отнема. И този метод в никакъв случай не е измама.

Затова мисля, че няма неизползваеми права и трябва да се боря за възможно най-много на брой.
Който трупа познание, трупа тъга

Не е така. Аз всеки ден трупам нови и нови познания, но не трупам успоредно на тях и тъга. Колкото повече научавам, виждам, че всъщност светът изобщо не е толкова лош, колкото първоначално си мислех, че е. Нямаше да се чувствам истински щастлива, ако не знаех какво всъщност става около мен и си живеех в някакъв друг, мой си свят.

Допреди няколко години нямах толкова познания, колкото имам сега, и си мислех, че хората постоянно се омъжват заради пари, че едва ли не навсякъде си извършват само убийства и че въобще всичко е от лошо по-лошо.

Е да, ама не е. Не че светът, в който живеем, е пълен с ангелчета и розови мехури, но когато се замислих, осъзнах, че всъщност не познавам хора, които са се омъжили са пари и че всъщност отвсякъде вестници и телевизия ни засипват само с лошите новини и не споменават хубавите. Така че заедно с познанието си събипам парченца от щастието си.
Поколенията спорят, защото всичко и всички с времето се променят, а е трудно да се възприеме новото, когато си обикнал старото. Обикновено старите хора са изживели най-щастливите си моменти по време на своята младост, а днешните времена не са като тогава. Все едно да се обличаш в даден стил цял живот, но изведнъж да ти се наложи да промениш начина си на обличане.

Конфликтите между поколенията възникват поради различията. Старите са недоволни от мирогледа и бита на младите, а младите са недоволни от недоволството на старите.

Как да се реши този проблем? Вселената се променя. Който се смята за по-велик от Вселената, нека винаги остава непроменен. Глупаво е днес да живеем така, както са живели преди 50 години и да няма никакъв прогрес. Затова смятам, че по-възрастните трябва да постъпят мъдро и да се опитат да живеят като по-младите. Старците, които не искат да се променят, до края на живота си остават недоволни.
Например защо не съм си оправила стаята, след като съм вкъщи вече от цели петнадесет минути. Озадачена съм. Взаимоотношенията ни са точно като планетите в Слънчевата система. Рядко има слънчево затъмнения, но когато се случи, затъмнява и изчиства всички натрупали се скандали.

Мисля, че споровете са породени от различните времена, в които живеем. Когато баба ми е била… тийнейджърка, е било направо налудничаво да имаш приятел на 14. Сега не е, съответно тя е доста шокирана относно този въпрос.

А, да. И възрастните много се ядосват, когато вече са минали през дадено препятствие и после да цъфна аз, и да започна да оспорвам нещо, което не съм преживяла, защото още съм малка.

Спорове ще има винаги, когато нещо е било неприемливо, а вече и то е отпаднало като някаква морална задръжка. Войни ще има и докато съществуват многознайници, които имат още какво да учат. Засега ще си мълча и ще се надявам на слънчево затъмнение.
Свободата трябва да се завоюва. Тя не идва даром. Независимо дали ще е чрез военни действия, или чрез словото, което като с копие може да пробие събеседника ми, ако искам свобода, трябва да докажа, че я заслужавам.

Ако искам свободата родителите ми да ме пускат навън по-късно от десет часа вечер, освен с аргументи, трябваи с действията си да им докажа, че съм отговорна и заслужавам това доверие.

За да спечеля свободата, която искам, трябва винаги да съм в най-добрата си форма и да имам силата и борбеността са изкача върха, който искам да превзема. Трябва да извадя от себе си това, което ще ми помогне да стигна до свободата.
Самата свобода за мен е символ на борбеността, желанието и успеха.

Но борбеността е, защото, за да я постигна, трябва да се боря за нея. Символ на желанието е, защото свободата със себе си носи още куп права и ти дава много по-големи възможности, а с тях идва и желанието. Но за мен е символ най-вече на успеха, защото, въпреки че невинаги когато съм се борила, съм успявала да я получа, но самият факт, че съм опитала, ми донася един друг вид свобода. Тоест веднъж след като съм я опитала, макар и да не съм успяла, това ме освобождава от притесненията и предразсъдъците.

Така че свободата е в самата мен. Аз съм това копие. Аз съм това оръжие и тя е на върха.
Кръгът е геометрична фигура без ъгли. Всички точки от окръжносттта, описваща кръга, са на равни разстояния от центъра.
Неслучайно масата, на която сядали рицарите, била кръгла – „Рицарите на кръглата маса“. Тя е била символ на равенството между тях, защото всички са еднакви един спрямо друг, взимат решения заедно и се борят заедно. Няма такива, които да стоят по-ниско от останалите, да са по-далеч от центъра на всичко, защото масата няма ъгли. Освен това всички точки от кръга, или рицари на масата, са с лице към останалите. Няма нито един, който да е с гръб към друг и те се уважават взаимно.

Миналата година бях на скаутски лагер. В групата децата бяхме на една възраст и всичките от София. Всяка вечер се събирахме заедно с инструкторите и обсъждахме различни неща. Сядахме на тревата и оформяхме кръг. Понеже беше студено, стояхме колкото можем по-близо един до друг, за да се топлим. Така отново всички бяхме с лице един към друг и ако някой застанеше с гръб към друг, инструкторите му се караха. Говорехме за игрите, които бяхме играли през деня, за нещата, които ни предстояха, и инструкторите също се забавляваха, а накрая на лагера споделиха, че те също са научили някои неща от нас. От всичко смело мога да кажа, че кръгът, освен геометрична фигура, е и символ на равенство и разбирателство.
Живея в един материален свят, в който парите играят много важна роля. Почти всичко се купува с пари, но само така изглежда. Предметните притежания са една нищожна част от цялото могъщество на човек. Най-голяма важност придават психиката и физиката на човек. Привидно тези качества са еднакви за всички и точно парите определят различията. Обаче нещата, които купувам, са второстепенни, тъй като те са, за да се грижат точно за моите качества. Например си купувам храна, за да си поддържам тялото, техника – за развиване на мозъка. Но не са второстепенни, защото не мога да издържа без някои от тях. Тоест, макар и да са донякъде много ценни, нещата, които се купуват с пари, пак са под вътрешните ми качества. Но те могат да се развиват и с други методи, така че парите могат и да не са главен фактор за поддържане на тези главни качества. И понеже ги стабилизирам и си увеличавам способностите, тези качества ме правят богат, а парите са малко преди края на тази ценностна система.
Приятелите ми казват, че винаги могат да разчитат на моята подкрепа в трудни за тях моменти. Може би именно умението ми да бъда съпричастна към болката и радостите на другите е най-силната черта в моя характер. Когато бях в трети клас, в училище дойде ново момиче. Съученичките ми изолираха Ева и дори не се опитаха да я опознаят малко по-добре. Аз се сприятелих с нея и много скоро открих, че тя, въпреки стеснителността си, е страхотен човек. Поговорих с момичетата и след като дълго ги убеждавах в правото на Ева да бъде една от нас, съученичките ми най-накрая склониха да я приемат. Много пъти помагам и успокоявам хора, които дори не познавам толкова добре, но това няма значение, след като виждам, че мога да бъда полезна на някого. Да съчувствам и да бъда съпричастна към това, което се случва на близък и не чак толкова близък човек, е много важно, защото някога и аз може да имам нужда от подкрепа. Веднъж имахме тест по биология, а аз бях много притеснена, защото не знаех почти нищо. Когато ни върнаха контролните, Вяра имаше шестица, а аз – четворка. Въпреки лошия си резултат се зарадвах на отличния успех на приятелката ми. Не й завиждах, нито я мразех за това, че се е справила по-добре от мен.

Винаги се старая да бъда добра приятелка, не само в трудните, но и в радостните моменти на близките ми. Както тях, така и аз мисля, че умението да бъда съпричастна към всичко, което се случва на приятелите ми, е най-силната черта от моя характер.
Моето време започва от периода на раждането ми и ще приключи със смъртта. То е изпълнено и в него са пропити чувствата ми, преживяванията ми – целият ми живот. Благодарение на времето лошите неща се забравят, изтриват, хубавите се запаметяват и всеки път щом искаш, можеш да върнеш лентата и да ги почувстваш отново. Времето е в мен – то е нагърбено с моя товар, с моето съществуване, то е отговорно да протече животът ми нормално – да стана тийнейджър, после възрастен индивид и накрая да остареия. Времето ме подтиква да правя неща, кара ме да водя действен живот. Без него щях да лежа по цял ден и да гледам телевизия – това въобще живот ли е? Аз съм във времето – в неговия организъм, водя го на правилната за мен посока, изкривявам го на една страна, за да ми е удобно, но не мога да го удължа или смаля. Времето и аз сме като близнаци, допълваме си отредените функции и създаваме моя живот.
Днес е Рамазан Байрям. Честит празник на тези 600 000 наши сънародници, които изповядват ислямската вяра! Човек може всичко да смени през живота си, но Родината и родителите не може да смени. Живи и здрави да сме всички българи, защото независимо от религията, която изповядваме, ние сме един народ, и не бива да позволяваме никой и нищо да ни дели и разделя!
уската посланичка Елеонора Митрофанова е гостувала при Мартин Карбовски. Както написа Петър Волгин: "По "големите" телевизии такива гости не се канят." Обърнете внимание какво тя отговаря на въпроса: "За кого бихте гласувала, ако сте български избирател? Днес се навършват 147 години от избухването на Априлското въстание! Чаках да чуя дали по някакъв начин ръководството на парламента ще се сети да отбележи годишнината, но вместо това Йордан Цонев от ДПС стана и прочете декларация по случай... Рамазан байрам. Нищо против празника на нашите сънародници мюсюлмани, но първо, той е утре, и второ, точно днес и точно по този повод това беше много тежка политическа провокация от страна на незаконната партия. Провокация, която за пореден път забелязахме само ние, и на която за пореден път отговорихме само ние.
Ето защо се наложи аз да произнеса декларация от името на Възраждане. Така и свърши пленарното заседание - с отбелязване на годишнината не от Народното събрание като институция, а само от Възраждане като партия.
Вчера кметът на Варна Иван Портних поиска оставката на главния архитект на града заради презастрояването и лошото състояние на морската столица. Да поискаш оставката на някого заради това, че е изпълнявал заповедите ти, е крайно цинично и нечистоплътно. Ако някой трябва да подава оставка, това е Портних, който за последните 10 години превърна Варна в западнало мръсно гето с намаляващо население и рахитична умираща икономика. Тъй като обаче знам, че Портних няма да го направи, а дори нещо повече, ще се кандидатира за четвърти мандат наесен, ще направя всичко възможно, за да може нашият град да получи качествен и работещ кмет - а не такъв, който за последните 10 години, откакто е кмет, така и не научи на кой етаж в общината коя дирекция се намира. Да не говорим, че като софиянец така и не опозна Варна и ако го пуснем във Владиславово, първо ще се изгуби, а после няма да знае кой автобус да хване за центъра. Няма да забравя как по време на наводнението в Аспарухово преди 10 години се изгуби в една от крайните махали на родния ми квартал.
Крайно време е да сложим край на престъпното управление на коалицията ГЕРБ, ДПС и ВМРО, която унищожава Варна. 
Възраждане иска оставката на некадърния кмет и ще издигне кандидат, който да възстанови градът ни такъв, какъвто беше в нашето детство - чист, зелен, работещ и богат.
След като влязохме отново в Народното събрание, при преразпределението на стаите в парламента взехме освен старите си помещения и стаята на Доносническа България. Тъй като мястото е било обитавано и ползвано от скверни и нечистоплътни душевно и телесно доносници, забраних ползването на стаята, докато не бъде осветена от православен свещеник, което ще стане днес.
През април тази година посланик Маргарита Ганева продължи стартиралата преди месец в град Вроцлав програма, свързана с представянето на България като важна дестинация в областта на туризма, транспортната свързаност и развитието на бизнес-контактите. Това съобщиха на своята официална Фейсбук страница от Посолството на България във Варшава, Полша. 

„С участието на изпълнителния директор на летище Пловдив Красимир Пешев бе осъществена работна среща с президента на летище Вроцлав Дариуш Куш. Бяха обсъдени възможностите за развитие на свързаността между двете летища, ефективността на полетите до България, които се изпълняват в момента като редовни и чартърни – до София и Бургас, потенциалът на сътрудничеството между регион Пловдив и Долносилезийското воеводство с център град Вроцлав, четвърти по големина град в Полша“, уточняват от българската дипломатическа служба. 

В публикуваната информация се почва още, че летището във Вроцлав е едно от най-модерните и най-бързо развиващо се в Полша, обслужващо милиони пътници. 

„Летището в град Пловдив, вторият по големина град и културна столица на страната, е подходяща отправна точка за зимен туризъм и почивка в курорта Пампорово. Татяна Маринова, директор „Маркетинг и продажби“ на Пампорово АД, е направила обширно представяне на възможностите му, се посочва още в съобщението.

Обсъдена е още възможността за балнеоложкия туризъм в близките градове Велинград, Хисаря, Баня, както и културният и религиозен туризъм, свързан с църкви и манастири в Родопите и подножието на Стара планина, включително бизнес-контакти и другите пътувания из региона. 
Басейнова дирекция "Дунавски район" (БДДР) провежда образователна кампания, посветена на Международния ден на Земята, който се отбелязва днес. Това съобщи за БТА Весела Комаревска, главен експерт в дирекцията. 

Темата тази година е "Инвестираме в нашата планета". Специална презентация за деца на възраст от 3 до 6 години е разпространена до детските градини в община Плевен. "Това е работещ модел, доказал се в годините на ковид пандемията, чрез който преподавателите в детските градини могат в подходящо за тях време да организират дейност или събитие, посветено на Деня на Земята и да използват презентацията. Целта ни сега е да подскажем на децата, а и на родителите, на техните учители какво всеки един от нас може да прави всеки ден, за да допринесе за опазване на водното богатство на Земята, за чистотата на въздуха, за природата като цяло", обясни Комаревска. При инициатива от страна на детските градини, експерти от дирекцията гостуват на децата и им разказват различни любопитни факти за Земята.

Комаревска добави, че образователна кампания е проведена и по повод Световния ден на водата, който се отбелязва на 22 март. Презентациите на експертите от дирекцията са посрещани с голям интерес от децата, а това, според експерта, е начин още от най-ранни възраст в тях да се изградят знания и навици за опазване на природата. 
В южната част на старозагорския парк „Артилерийски“ днес бе  официално открита първата в България площадка за практикуване на тайдзицюен. На официалното откриване на площадката присъства специално тайдзицюен грандмайсторът Ян Дзюн, който е потомък на семейство Ян от шесто поколение. Той е наследник на фамилията, създала Ян Тайдзицюан и разпространила го по света. Грандмайсторът ще води международен семинар в Стара Загора от 22 до 24 април, на който ще преподава 26-позиционната "Senior Form" и техниката "Бутащи Ръце".

„Пожелавам това пространство съвсем скоро да не може да побере всички желаещи да тренират. Поздравявам Тихомир Тодоров, който вече близо 35 години развива изкуството Тайдзицюен в нашия град. Спортът е инвестиция в нашето здраве“, каза по време на откриването заместник- кметът Красимира Чахова.
Над 300 деца от близо двадесет старозагорски училища изобразиха с телата си един от символите на природата – дърветата, по време на флашмоб, организиран от община Стара Загора, по повод днешния Ден на Земята - 22 април. „Целта на днешния ден е да ни напомни, че ние сме част от жив организъм. Каузата, която да ни обединява, независимо къде сме, трябва да е по-зелена и по-чиста природа“, обърна се към присъстващите на площада пред местната администрация заместник-кметът Надежда Чакърова.

„В Деня на Земята е хубаво да си спомним, че планетата ни, както и околната среда - са много крехки, раними – дори една чашка или опаковка от бонбон, хвърлени просто така, нарушават баланса. Нека бъдем отговорни!“, призова от сцената и заместник- кметът Милена Желева.

По време на своеобразния празник бяха представени основните правила за разделно събиране на отпадъци. Децата научиха още, че в природата пластмасата се разгражда за повече от 200 години, един тон рециклирана хартия спасява 13 дървета, както и че стъклото е най-рециклериумата суровина.

Кулминацията на празника бе засаждането на липа в парк „Пети октомври“. Там Биляна Димитрова, ланд. арх. от звено „Озеленяване и комунални дейности“, даде подробности необходимите грижи, нужни на растенията да растат и да се развиват.

Специален поздрав към събралите се отправиха Вокална студия „Усмивки“ и Детско-юношески народен хор „Жарава“. 
Тая прохладна майска вечер чорбаджи Марко, гологлав, по халат, вечеряше с челядта си на двора.

Господарската трапеза беше сложена, както по обикновение, под лозата, между бистрия и студен чучур на барата, който като лястовичка пееше, деня и нощя, и между високите бухлати чемшири, що се тъмнееха край зида, зиме и лете все зелени. Фенерът светеше, окачен на клончето на едно люлеково дръвче, което приятелски надвисваше миризливите си люлеки над главите на челядта.

А тя беше многобройна.

До бай Марка, до старата му майка и до стопанката му седяха около трапезата рояк деца - големи и малки, които, въоръжени с ножове и вилици, опустошаваха мигновено хлябове и блюда. Те напълно оправдаваха турската дума: сомун душманларъ.

Бащата хвърляше от час на час добродушни погледи на тия запъхтели работници с остри зъби и несъкрушими воденици, усмихваше се и казваше весело:

- Яжте, татовата, да порастете! Пено, налей паницата пак!

Слугинята отиваше при чучурчето, дето изстиваше руйното вино, наливаше и донасяше дълбока фарфорова паница. Бай Марко я поднасяше на децата, като казваше благоразположено:

- Пийте бре, маскари!

И паницата изреждаше всичкия народ. Очите на народа светваха, бузите се зачервяваха и той си облизваше с наслаждение устните. Тогава Марко се обърна към жена си, която се понавъси неодобрително, и каза строго:

- Нека да пият при мене - да не са жедни за вино. Аз не ги ща да станат пияници, като пораснат.

Марко имаше свой практически възглед за възпитанието. Човек малообразован, от прежното време, той със своя естествен здрав смисъл разбираше добре човешката природа и знаеше, че онова, което се запрещава, по силно се желае. По тая причина, за да ги заварди от наклонност към кражба, той поверяваше на децата си ключа от ковчега с парите.

- Гочо, иди отвори севлевия сандък и ми донеси кесията с минцовете!

Друг път поръчаше на другиго:

- На, татовата, иди ми отчети от панерчето с жълтиците двайсет рубета, та да ми ги дадеш, като се върна. - И излизаше.

Въпреки обичая на повечето бащи по онова време, додето обядват, да държат прави децата си, уж да ги научат на почит към старите, Марко винаги туряше своите на софрата. Също и кога имаше гости, той викаше синовете си да присъствуват.

- Нека да добият господарски нрави - обясняваше той, - а не да се дивят и гушат пред хората като Анко Разпопчето.

Дико Разпопчето се спряпаше от срам, колчем срещнеше човек в панталони от черно сукно.

Като беше постоянно слисан с търговските си работи, Марко само на трапезата виждаше народа си вкуп и тогава допълняше възпитанието му по доста своеобразен начин:

- Димитре, не пресягай пред баба си на софрата, не бъди такъв фармасонин.

- Илия, не дръж ножа като касапин, не коли, ами режи човешки хляба.

- Гочо, що си се разкопчал като ахиевски читак? Па хвърляй феса, кога сядаш на софра. Косата ти е пак порасла като на тутраканец; иди при Ганка да ти я остриже - казашки.

- Василе, сбери си дългите мотовили, да се сместят и други хора. Кога идем на полето, там се разтягай.

- Авраме, ти ставаш от софра, без да се прекръстиш, протестантино!

Но само когато беше разположен Марко, наставленията му имаха такъв тон; сърдит ли беше нещо, на трапезата царуваше гробно мълчание.

Дълбоко набожен и благочестив, Марко полагаше голяма грижа да вдъхне у синовете си религиозно чувство. Вечер, доде изчетеше повечерката си пред иконостаса, големите бяха длъжни да присъствуват на молитвата. Дойдеше ли неделя и празник, всички трябваше да идат на черква. Това беше закон неотменим. Нарушението му донасяше буря на къщата. През едни велики пости той поръча на Кира да иде да се изповяда, понеже на сутринта щеше да се комка. Киро се върна скоро скоро от черква.

Той не беше нито помирисал попа.

- Изповедà ли се? - попита баща му недоверчиво.

- Изповядах се - отговори синът.

- При кой поп?

Киро се смути, но отговори самоуверено:

- При поп Еня.

Той излъга; защото поп Еню беше млад поп и не изповядваше.

Марко усети тозчас лъжата, скокна сърдито, улови сина си за ухото и го изведе така на улицата. После го потири до черквата, дето го предаде на изповедника, поп Ставря, с думите: "Отче духовниче, изповядай това магаре!" И сам чака в един трон, дор трая изповедта.

Още по-строго се отнасяше към ония, които изоставяха училището. Сам остал прост, Марко обичаше учението и учените. Той беше от реда на ония родолюбци, жъдни ревнители на новото умствено движение, с грижите на които, в късо време, България биде засеяна с училища. Той имаше доста мъгляво понятие за практическата облага, която можеше знанието да донесе на тоя народ от земледелци, занаятчии и търговци. Марко гледаше угрижено как животът не даваше ни работа, ни хляб на ония, които излазяха от училище. Но той чувствуваше, със сърцето разбираше, че в науката се крие някаква тайнствена сила, която ще промени света.

Той вярваше в науката, както вярваше в бога, без разсъждение. Затова и залягаше да й бъде полезен, по силите си. Той имаше едно славолюбие - да бъде избран училищен настоятел в градеца си - Бяла черкова* И всякога беше избиран, понеже се ползуваше с обща почет и доверие. На тая скромна обществена длъжност Марко не щадеше ни труд, ни време, но бягаше от всички други, често съпрежени с власт и облага, а особено - от конака.

Когато се дигна трапезата, Марко стана. Той беше човек около петдесетгодишен, с висок исполински ръст, леко приведен, но строен още. Лицето му, червендалесто, но опалено и позагрубяло от слънце и ветрове, поради честите му пътувания по кърища и по панаири, имаше сериозно и студено изражение, даже и когато се усмихваше. Големите му надвиснали, над сините му очи, вежди усилваха тоя строг тон на физиономията му. Но някакво добродушие, честност и искреност се разливаха по нея и я правеха симпатична и непобедимо извикваше уважение.

Марко седна пак на постланото с червен китеник одърче, загнездено между високия чемшир, и запуши чибука си. Домочадието му се разположи по-свободно на чергата до шумящата баричка, а слугинята донесе кафето.

Тая вечер Марко беше в добро настроение на духа. Той с любопитство следеше боричкането на ситите, с розови бузички деца, които цепеха въздуха със звънливите си смехове. На всеки миг те образуваха живописна група, из която шумно излазяха звънливи крясъчета, весели кискания, сърдити гласета: те приличаха на рояк птичета, що играят из клоните. Но тая невинна радостна игра сдоби изведнъж по-войнствен характер: ръчичките замахаха по-живо, разменяха се малки юмручета, чуха се застрашителни крикчета и се дигна писък и врява - птичият концерт се обърна на сражение. Победители и победени - всички се затекоха към баща си да се тъжат или оправят. Един сочеше баба си за защитник, друг назначаваше майка си за прокурор. Сега, от безпристрастен зрител, Марко се обърна

на съдия. По право и по длъжност той трябваше да гледа съдбата. Но съдията, въпреки съдебната практика, не щя да чуе ни обвинение, ни защита, а издаде присъда: някои погали по главичките, други потегли за ушите, а най-малките - сиреч обидените - той целуна по бузките.

И народът се умири.

Сега най-малкото човече, което спеше на ръцете на баба Иваница, разбудено от шума, изплака.

- Спи, бабината, спи, че турците ще дойдат да те грабнат - казваше му баба Иваница, като го люшкаше на коленете си.

Марко се навъси.

- Мале - каза той, - стига си плашила с тия турци децата! Ще им оживей страхът на сърцето.

- Ех, така зная аз - отговори баба Иваница, - и нази са с турци плашили... та и не са ли за плашене, да ги порази господ! Седемдесетгодишна жена съм и ще умра, дето го рекли, с отворени очи: нема да дойде благочестивото!

- Бабо, аз, кога пораста, и бачо Васил, и бачо Георги, ще вземем нашата калъчка и ще изколим всички турци - извика Петърчо.

- Оставете баре един жив, бабината!

- Как е Асен? - попита Марко жена си, която се задаваше от къщи.

- Огънят му мина - спи сега - отговори тя.

- Що му е трябвало да гледа тия работи? - каза безпокойно баба Иваница. - Сега ей го болно.

Марко се понамръщи, но не отговори нищо. Трябва да забележим, че Асенча го беше втресло днес, защото из прозорците на училището беше видял трупа на обезглавеното дете на Генча Бояджията, що бяха докарали от полето в черковния двор. Марко прибърза да промени разговора и се обърна към децата:

- Сега мирувайте, да чуем бачо ви какво ще ни разкаже. после всички ще изпейте една песен. Василе, я разправи, днес какво ви предава учителят?

- Урок от всеобща история,

- Добре, разкажи ни от историята; кое беше?

- Война за наследството на испанския престол.

- За шпаньолците ли? Остави ги, те не ни влизат в работа. Кажи нещо за Русия.

- Кое? - попита Васил.

- Например за Ивана Грозния, за Бонапарта, кога запалил Москва.

Марко не довърши думата си. Изрухтя нещо в тъмното дъно на двора; керемиди паднаха с трясък от стряхата на зида. Кокошките и пилците изкукудечиха уплашени и се разхвърчаха насам с настръхнал перушиняк. Слугинята, която събираше там прострените ризи, изпищя и завика: "Хайдути! Хайдути!"

В двора настана страшна смутня. Жените се изпокриха из стаите, децата се не чуха, не видяха, а Марко, който беше храбър, прав, след като надникна в тъмното място, отдето дойде шумът, изчезна в една врата. Подир малко излезе из друга, при обора. Той държеше два пищова.

Това действие, колкото решително, толкоз и неблагоразумие, се извърши така бързо, щото Марковица нема време да се сети и да задържи мъжа си. Когато той изскочи из прага, чу се само премалелият й глас, с който се смешаше грозното джавкане на кучето, спряно уплашено при чучура.

Действително, чужди човек имаше там в сянката, между кокошарника я обора, но тъмнината беше тъй гъста, че нищо не личеше там. Тя ставаше още по-непроницаема за Марка, по причина на бързото му преминуване от светлината на фенера в мрака на нощта.

Марко влезе на пръсти в обора, като погали коня по задницата, да се не плаши, и погледна през дървените пречки на прозорчето. Било, че окото му привикна на мрака, било, че тъй му се стори, той видя в ъгъла, до самото прозорче, нещо изправено като човек и съвършено неподвижно.

Марко насочи пищова, сниши се и извика страшно:

- Давранма!

Той почака един миг с пръст на запънката.

- Бай Марко - прошушна един глас.

- Кой е тука? - попита Марко по български.

- Бай Марко, не се бойте, ваш човек съм! - И неизвестният се изпречи на прозорчето. Марко ясно видя сянката на непознатия.

- Кой си ти? - попита сепнато я недоверчиво Марко, като отдръпна пищова си.

- Иван, на дяда Манола Краличът син, от Видин.

- Не те познавам тука... що чиниш тука?

- Ще ти разкажа, бай Марко - отговори гостът, като си снишаваше гласа.

- Аз не мога да те видя... отдека идеш?

- Ще ви разкажа, бай Марко... отдалеч.

- Откъде отдалеч?

- От много далеч, бай Марко - пошушна ниско гостът.

- Откъде?

- От Диарбекир.

Тая дума като един проблеск огря паметта на Марка. Той си спомни, че дядо Манол има син в Диарбекир, на заточение. Дядо Манол му беше стар приятел по търговски сношения и по голяма услуга.

Тогава излезе из обора, приближи се в мрака до нощния гостенин, хвана го за ръка и го въведе през обора в сламеника

- Иванчо, ти ли си бе? Аз те помня момченце... Ти ще нощуваш тука, утре ще видим - каза му Марко тихо.

- Благодаря ви, бай Марко... освен вас другиго не познавах тука. - прошушна Краличът.

- Дума ли иска? Баща ти от мене няма по-добър приятел. Ти си у дома си. Видя ли те някой?

- Не; мисля, когато влязох, никого нямаше на улицата.

- Влезе? Та тъй влазя ли се бе, синко? През покрива, на юрюш! Не вреди, дядовия Манолев син ми е добър гостенин всякога, най-вече когато ми иде от толкова далеко място. Гладен ли си, Иванчо?

- Благодаря, бай Марко, не съм гладен.

- Не, ти трябва да хапнеш. Аз ще ида да умиря домашните, па пак ще дойда, да си побъбрим. и да я нагласим. Хай, бог да те поживи, какво щях да направя - казваше Марко, като сваляше полека чакмака на пищова си.

- Прощавай, бай Марко, глупост страшна направих.

- Трай, доде се върна. - И Марко излезе и затвори вратата на обора.

Той завари жена си и майка си премалели от страх; а като го видяха жив и здрав, те извикаха и го уловиха за ръцете, като че се боеха да не излезе пак. Марко се престори спокоен и ги сметна: той ги увери, че нищо не намерил на двора, че вероятно някоя котка или куче е бутнало тухлите, а глупавата Пена надала врява.

- Само разбудихме махалата - каза той, като увираше пищовите в кобурите, що висяха на стената. Домашните се успокоиха. Баба Иваница извика слугинята:

- Пено мари, да ти опустеят зъркалите - уплаши ни. Скоро изведи децата да идат да пикаят на син камък.

В тоя час вратнята се похлопа яката. Марко излезе на двора и попита:

- Кой хлопа?

- Чорбаджи, отвори! - извикаха по турски.

- Онбашият - прошушна си Марко безпокойно; - трябва да го скрием на друго място. - И без да обръща внимание на новото хлопане на вратнята, затече се в обора.

- Иванчо! - викна той в сламеника.

Отговор нямаше.

- Заспал е. Иванчо! - викна по-силно.

Никой не се обади.

- Ах, ще е бегал, завалията - каза Марко, като забележи едвам сега, че той завари вратата отворена на обора. После прибави угрижено: - Какво ще стане с това момче сега?

На всеки случай той го извика пак няколко пъти и като не доби отговор, Марко се върна към вратнята, която се хлопаше силно, до строшване.

Наистина, при първото потропване на портата, и без да помни и знае как, Иван Краличът се прехвърли обратно през зида и падна на улицата. Няколко мига той стоя зашеметен. После се озърна внимателно наоколо си, но видя само непроницаема тъмнина. Черни бурни облаци затуляха небето вече; вечерният хлад се бе преобърнал на студен ветрец, който шумеше жаловито из пустите улици. Краличът улови първата, която му се случи, и тръгна бързешката, като пипаше зидовете, за да се оправи, и се спряпаше в барите. Всички врати, кепенци, прозорци бяха затворени и глухи. Никаква светлинка през резките, никакъв признак на живот. Градецът беше мъртъв - такива са всички провинциални градове, далеко преди полунощ. Доста време той се скита напосоки, като мислеше да излезе някъде на края. Изведнъж той се сепна и спря под една широка стряха на пътя. Окото му разпозна някакви тъмни фигури. Краличът остана на мястото си и се облегна предпазливо до вратнята, при която се случи. Едно изръмжаване, последвано със сърдит лай, го направи да отскочи. Той разбуди дворското куче, заспало извътре до вратнята. Движението му и лаят го издадоха. Нощната стража мръдна, оръжията задрънкаха и едно "стой" се извика по турски. В минути на неминуема опасност разсъдъкът коварно напуща човека н само един сляп инстинкт за самосъхранение замества всичките му други нравствени сили. Тогава той няма, така да се каже, глава; има само ръце за съпротивление н крака - за бягане. На Краличът стигаше да се повърне, и мракът завчас щеше да тури непробиваема преграда между него и стражата. Но той фукна право към нея, мина като вихър между самите сеймени и отбягна напред. Стражата го спогна и улицата заехтя от стъпки и викове. Между другите крясъци чуваше се и дръгливият глас на пандурина българин: "Стой бре, момче! Ще хвърляме!" Но Краличът бягаше, без да се обърне назад. Няколко пушки изпращяха подире му, но го не закачиха, тъмнината го спаси. Види се, че бягът му не спореше, защото скоро усети, че някой го улови за ръкава. Той се напъна напред, изсули се из дрехата си и я остави в ръцете на гонителя си. Две пушки още гръмнаха отзаде му. Краличът продължаваше да бяга напред, без да знае накъде; той едвам поимаше: от заморяване краката му се преплитаха. На всяка стъпка искаше да падне и там да остане.

Ненадейно една заслепителна светкавица осветли мрака и Краличът видя, че се намира вече на къра, негонен от никого. Тогава се тръшна капнал до един орех, за да прибере душа. Планинският вятър духаше вече доста свеж и силен, шумотевицата в листата се сливаше с бученето му и с глухото боботене на гръмотевицата. Скоро тя наближи застрашително, изтрещя над главата на бежанеца и потъна някъде в безпределното пространство. Кратката почивка и свежият въздух повърнаха силите на Краличът. Той видя, че ще вали, и тръгна бързо нататък, за да намери някакъв подслон от бурята. Дърветата около него шумяха плачевно, високите брястове се прегъваха от силата на вятъра, тревите и бурените съскаха, цялата природа беше нащрек и фучеше страховито. Едри капки дъжд закапаха рядко и тупаха като куршуми в земята. Светкавицата пак излъкатуши по гърба на Балкана и тозчас подир нея гръмотевицата с гороломна сила заскача и затрещя на небето, като че ще го провали. Силен дъжд рукна, блъскан от бясната виелица; молниите браздяха облаци и тъмнини и синият им бледен светлик придаваше фантастичен образ на дърветата и планината. Тия мигновени вълшебни картини, сменявани тутакси с дълбок мрак, приличаха на феерия чудна и страховита. Имаше някаква дивна прелест в тая борба на стихиите, в тоя разговор на хоризонтите, в тая адска илюминация на бездните - величествено представление, в което чудовищното сблъскване на безграничното с тайнственото се слива в една неземна, демонична хармония. В бурята природата достига мотивите на най-високата поезия.

Макар вирвода, заслепяван от светкавиците, заглушаван от трескавиците, Краличът вървеше напосока измежду шубръки, дървета и бостани, които му не даваха никакъв подслон. Най-после едно бухтене на вода, която пада отвисоко, проби другите шумотевици и достигна до слуха му. Това беше воденичен улей. Веднага блясъкът на една нова модния откри пред него покрива на самата воденица, сгушена между клонести върби. Краличът притърча и се спря под стрешината й. Побутна вратата - тя се отвори. Той влезе. Воденицата беше тъмна и глуха. Навън бурята утихна: дъждът мигновено се пресече заедно с веявицата и месецът позлати краищата на разкъсаните облаци. Нощта се изясни. Такива бързи атмосферни промени са свойствени само на май месец.

Скоро стъпки приближиха отвън и Краличът бързо се свря в едно тясно място между хамбара и зида.

- Виж, вятърът е отворил вратата - каза някой груб глас в тъмнината и тозчас се запали газова ламбица.

Краличът, скрит в дупката си, надникна и видя воденичаря, едър, сух селянин, а до него едно момиче в късо мораво сукманче и босо - вероятно дъщеря му, - което затваряше вратата и се силеше да й тури ключалката. То имаше около тринайсет четиринайсет години, но се носеше още като дете и черните му очи с дълги клепачи поглеждаха незлобливо. Под небрежната му външност личеше стройна снага на бъдеща хубавелка. Както се види, те идеха от някоя ближна воденица, защото бяха сухи. Воденичарят подзе:

- Добре, че запънахме колелото, а то тоя порой щеше да го строши. Дядовите Станчеви приказки не се свършват; добре, че не е влязъл някой да ни обере. - Той се озърна наоколо си. - Ти, Марийке, върви си лягай. И защо ли те прати майка ти тук? Да ти бера страхът - прибави воденичарят, като зачукваше отпраната дъска на фунията и тананикаше някаква песен.

Марийка, без да чака повече, отиде в дъното на воденицата, постла за себе си и за баща си, стори няколко метани, търколи се на козечето и заспа завчас, като всяка безгрижна душа.

Краличът гледаше на тая проста сцена с трепетно любопитство. Загрубавялото, но добродушно лице на воденчаря му вдъхваше доверие. Не беше възможно тая честна физиономия да крие предателска душа. Той реши да излезе пред него и да му иска съвет и помощ. Но в тоя същи миг воденчарят прекъсна тананикането си, изправи се и се ослуша в някакви гласове отвън.

Вратата се удари силно.

- Воденчарю, отвори! - извикаха по турски. Той пристъпи към вратата, натисна хубаво ключалката и се обърна пребледнял.

Вратата се блъснаха пак и нов вик се чу, последван

от кучешко джавкане.

- Авджии - продума си воденчарят, който позна, че лае хрътка.

- Какво ще правят тия проклетници! Тук е Емексиз Пехливан.

Емексиз Пехливан, най-лютият пладнешки и нощен злодеец, беше разпространил ужас по околността. Преди две недели беше изсякъл цялата челяд на Ганча Даалият, в село Иваново. За него също казваха, и не нахалост, че отрязал главата на детето, което вчера докараха на кола в града.

Вратата трещеше от ударите.

Воденчарят постоя малко замислен, хвана си главата, като че се чудеше какво решение да вземе. Едър пот поби по челото му. Веднага той се наведе под прашната лавица, извади една брадва и се изправи с нея до вратата, която пукаше от натиск. Но тая мигновена решителност го остави, щом погледна дъщеря си. Страшна безнадеждност, мъка, страдание се изписаха по лицето му. Бащинското чувство надви над възмутената му съвест. Той си науми българската пословица "Преклонена глава сабя не я сече" и реши, вместо да се опира, да проси милост - от немилостивите. Бързо остави брадвата зад хамбара, дето беше скрит Краличът, зави хубаво Марийка и отвори вратата.

На прага се изправиха двама въоръжени турци, с ловджийски вулии на гърбовете. Единият държеше за синджир хрътка. Първият от тях, който беше действително кръвожадният Емексиз Пехливан, изгледа изпитателно вътрешността и тогава влезе. Той беше висок, камбурест, мършав постал и кьосе, физиономията му не беше страшна, както името му и делата му. Само малките му сиви безцветни очи играеха лукаво и злобно, като на маймуната. Другарят му, нисък, мускулест, хром и със скотоподобно лице, по което личеха най-животински инстинкти и жестокост, влезна след него с хрътката и притвори вратата.

Емексиз Пехливан погледна сърдито воденчаря.

И двамата снеха мокрите си ямурлуци.

- Защо не отваряш, воденчарино? - попита той. Воденчарят избъбли някакво смутено извинение, като се наведе покорно до земята и хвърли безпокоен поглед към дъното на воденицата, дето спеше Марийка.

- Ти сам ли си тука? - И Емексизът се обърна.

- Самичък - отговори бързо Воденчарят, па като помисли, че лъжата е безполезна, притури: - и детето спи там.

В тоя миг Марийка се отви и обърна лицето си насам. Бледното сияние на ламбицата играеше по бялата й излъчена гушка. Турците впиха жадни погледи в заспалата девойка. Студен пот обля челото на воденчаря. Емексизът се обърна с притворно добродушен вид към него:

- Чорбаджи, стори труд и иди ни купи едно стъкло ракия.

- Пехливан ага, сега е среднощ и всички кръчми са затворени в града - отговори воденчарят, разтреперан от страшната мисъл да остави Марийка сама с тия хора.

Куцият възрази:

- Иди, иди, за наша чест все ще се найде някъде открит дюкян. Ние искаме да ни почерпиш тука, приятелство тъй се завързва.

Куцият каза тия думи на подигравка, уверен в несъмнена победа. Той нито искаше да прикрие замисъла си от нещастния баща.

Емексизът впиваше очи в момичето, легнало в безгрижно-страстно положение. Като забележи, че воденчарят още стои, той се намуси, но пак се престори кротък и рече добродушно:

- Чорбаджи, ти си имал лепа девойка, машала. Разгеле да почерпи гостите. Хайде, иди за ракия, а ние ще пазим воденицата. - После прибави заплашително: - Ти познаваш Емексиз Пехливана кой е.

Воденчарят разбра още от пръв път мръсното намерение, което скриваше тая плитко скроена измама. Неговата проста, честна душа се възмути. Но той беше в примка: един срещу двама въоръжени злодейци. Да се бори беше безумно и безполезно: смъртта му, която сега нищо не беше за него, нямаше да спаси щерка му. Той опита пак с молба да умилостиви душманите.

- Агалар, смилете се за един болнав със стари кокали човек. Капнал съм от работа днес. Оставете ме да си легна. не ми зачерняйте лицето. Той говореше на глухи. Куцият изрънча:

- Хайде, хайде, челеби, че сме жъдни. Много дрънкаш, нали живееш на воденица? Върви за ракия! - И той го тикна към вратата.

- Аз по това време не излазям никъде от воденицата си, оставете ме! - каза воденчарят глухо.

Двамата турци хвърлиха тогава маската на кротостта и техните диви погледи се впиха като стрели във воденчаря.

- Вай, ханзър ериф! Зъби се! Видиш ли? - каза Емексизът и изтегли ятагана си. Очите му се напълниха с кръв.



- Пребийте ме, аз не оставям детето си само! - продума воденчарят покорно, но с решителен вид. Емексизът стана прав.

- Топал Хасан, изтласкай това куче навън - да не мърся ножа си.

Куцият се спусна въз воденчаря, блъсна го и строполи го при вратата. После го зарита с крака, за да го изтика навън. Воденчарят се изправи и стремително влезе навътре, като викаше:

- Милост! Милост!

Марийка се разбуди от глъчката и уплашена стана. Когато видя голия нож у Емексиза, тя изписна и се затече при тейка си.

- Аман! Смилете се, агалар! - викаше злополучният баща, като прегръщаше за главата дъщеря си.

По един знак на Емексиза силният Топал Хасан се хвърли отзад на воденчаря като тигър, хвана му ръцете и ги изви.

- Така, Топал Хасан, дай да го вържем тоя стар воденчарски плъх; като иска, нека остане тук, за да гледа сеир. на такъв будала тъй се пада. Той ще стои вързан и когато дадем огън на воденицата, та да погледаме и ние сеир.

И двамата разбойници, без да обръщат внимание на виковете му, блъснаха воденчаря до един стълп и взеха да го привързват с въже.

Воденчарят, обезумял от страх при мисълта какво го очакваше сега да види, ревеше като звяр за помощ, която не очакваше в това пусто място.

Марийка отвори вратата и завика плачешката. Но само ековете отговаряха.

- Ти стой навътре, воденчарко! Ти сега ще ни по трябаш - викна Емексизът и я отведе навътре, за да не бяга, па тръгна към Топал Хасана.

- Аман - крещеше отчаяно воденчарят, - помогнете, хора! Няма ли кой? Марийке, ела мари! - викаше той отчаяно и безсъзнателно просеше помощ от слабото дете.

Краличът следеше досега неподвижен сцената, която се разиграваше отпреде му, краката му трепереха неестествено, косата му настръхваше и студени тръпки пъплеха под кожата му.

Всичко това, що изпита и видя тая вечер, от Марковата къща дотука, беше така неочаквано и страшно, щото му се струваше, че е сън. Писъкът на куршумите по-напред и после трясъкът на гръмотевицата и сега ечеха в ушите му. Мислите му се замъглиха. От най-напред той помисли, че турците идеха за него и че съдбата му е решена. Убеждението за пълната си безпомощност уби всичката му енергия, остана му само толкова, колкото да се предаде в ръцете на турците, за да избави воденчаря от отговорност. Но когато се видя, че ще бъде зрител на много по-ужасно нещо, и когато чу, че воденчарят викаше Марийка на помощ, луд гняв и отчаяние запали кръвта му. Той досега не беше видял кръв, но турците му се видяха като мухи. Умора, слабост, колебание, всичко го остави. Ръката му машинално пресегна и взе брадвата; той машинално излезе из дупката си, машинално мина, като се сниши зад чувалите с жито; изправи се побледнял като мъртвец, спусна се въз Емексиза, който стоеше гърбом, и заби брадвата в тила му. Всичко това той извърши като насън. Турчинът грухна на земята, без да гъкне.

Пред тоя ненадеен и опасен враг Топал Хасан пусна въжето, с което увиваше воденчаря, измъкна пищова си и го изпразни срещу Кралича. Воденицата се изпълни с дим; от действието на гърмежа ламбицата загасни и всички се намериха в пълна тъмнота. Тогава в тоя мрак се захвана бясна борба с ръце, с нокти, с крака, със зъби. Борците, най-напред двама, а след малко трима, се заваляха из нощта с дивашки викове, с пъхтене и тежко охкане, които се смешаха с яростното лаене на псето. Топал Хасан, силен като бик, отчаяно се съпротивляваше на двамата си противници, които трябваше що-пощо да победят - инак беше гибел за тях.

Кога светна пак ламбицата, Топал Хасан се гърчеше в предсмъртна агония. Краличът, в борбата, беше случайно докопал ножа му и го мушнал в гърлото му. Двата трупа лежаха в локви кръв.

Сега воденчарят се изправи и погледна учудено непознатия, който му дойде на помощ от невиделица. Пред него стоеше висок, смъртнобледен момък, мургав, с черни вглъбнати пронизителни очи, с дълга рошава коса, покрита с прах; сетрето му окъсано, омацано с кал и мокро, жилетка без копчета, разгърната, отдето се видеше, че той няма риза, панталони оръфани и кундури продънени. С една реч, човек, който е избягал от тъмница или ще иде в нея. За такъв го взе и воденчарят. Но той го гледаше състрадателно и му каза трогнато:

- Господине, не те зная кой си и как си тука. Но додето съм жив, не ще мога да ти се отплатя. Ти ме избави от смъртта, ама и от още по-лошо нещо: дето не осрамотиха детето ми и моите старини. Бог да те благослови и да те награди. И народът целия ще каже сполай. Знаеш ли ти тоя кой е? (Той посочи Емексиза.) Той е, дето разплака дете в майка. Сега се отърва светът от тоя звяр. Да си жив, синко!

Краличът изслуша тия простодушни и искрени слова с просълзени очи, па каза, още силно запъхтян:

- Не направих много, дядо; ние убихме двама, а такива зверове са хиляди и хиляди. Българският народ само тогава ще се отърве и види свободен, когато цял грабне топорите и изтреби тия душмани. Но ти кажи ми, дядо, къде да заровим тия два трупа; не трябва да останат дири.

- Имам готов гроб за поганците, помогни ми само да ги извлечем - каза старецът.

Тогава тия двама хора, които тая кървава нощ свърза навеки, извлякоха труповете до една вета яма в бъзуняка зад воденицата и ги натъпкаха вътре, като ги засипаха хубаво с пръст, за да не личи нищо. Като се завърнаха към вратата с търнокопа и лопатата, нещо бяло се прехвърли около тях.

- Ах, хрътката! - извика Краличът. - Тя ще обикаля тука и ще ни издаде.

И той я издебна и цапна в главата; тя се повлече по корем, като квичеше жаловно край водата. Краличът я бутна с търнокопа в улея и тя потъна там.

- Трябваше да заровим това псе при другите - забележи воденчарят.

Те очистиха кръвта от дрехите си, а по земята я засипаха с пръст.

- Бре, какво тече от тебе? - каза воденчарят, като видя, че от ръката на Краличът блика кръв.

- Нищо, ухапа ме поразеникът, когато го стисках за гърлото.

- Дай да ти я увия по-скоро - каза воденчарят и го превърза с една сваляна кърпа. После, като му отпусна ръката, погледна го в очите и го попита: - Прощавай, синко, ами ти отдека идеш? - И той пак хвърли учудено поглед на странника.

- Ще ти разкажа после, дядо; но сега ще кажа само, че аз съм българин, и добър българин. Не се усъмнявай в мене.

- Боже, опази! Та не видя ли аз? Ти си народен човек, господине, и за такива братя аз душата си давам.

- Дека сега, дядо, да намеря дрехи да се преоблека и да пренощувам?

- Ела да идем в манастиря, при дякона Викентия.

Рода ми е. Колко добрини е правил той на такива човеци. И той е права българска вяра, господине. Хайде, там ще нощуваме всички. Добре, че никой не видя.

Дядо Стоян се лъжеше: до дънера на ореха, отстрана, сега месеца огряваше една висока човешка фигура - тя беше остала неподвижна зрителка при погребението на двамата турци. Но нашите хора не забележиха нищо.

След малко воденичарят, Краличът и Марийка, която във време на борбата беше избягала под един бряст и хленчеше уплашено, отиваха към манастира, чиито високи стени, огрени от месечината, белееха се между тъмните клонове на орехите и тополите. Подир тях тръгна към манастира и непознатата фигура.

 Те изминаха една поляна, просеяна с големи камънаци, под клоновете на столетни орехи с изкърмушени от старост дънери, и пред тях се изпречиха ясно високите зидове на манастира. Той, при тайнственото лунно осветление, приличаше на готически замък с фантастически очертани върхове.

Преди няколко години тая стара ограда се гордееше с исполински бор, който със своята рунтава шапка, дето пееха хиляди птичи гнезда, заслоняваше старовремската черкова. Но бурята катури бора, а игуменът - черковата и съгради нова. Сега тя, със своя висок, по новото зодчество издигнат купол, странно противоречи с осталите стари постройки, паметници на миналото, и даже грози като къс нова хартия, залепена на стар пергамент. Старата черкова и старият бор паднаха под ударите на съдбата и оттогава манастирът затъмня, не весели вече окото с гигантското дърво до облаците; не възвишават благочестиво душата зографисаните по стените образи на светци, архангели, преподобни отци н мъченици с изчовъркани очи от кърджалии и делибашии.

Троицата наши познайници завиха зад манастира и се спряха пред заднята стена, по-лесно за пристъп и по-близко до килията на дякона Викентия. Оттука нямаше нито манастирските псета да се разбудят, нито ратаите да ги усетят.

Планинските водопади гърмяха наблизо и пълнеха цялата околност с диво ехтене.

Трябваше да се прехвърли някой през зида, за да вземе отвътре стълбата и да я подаде отсам за другите. Естествено, това изпълни Краличът, който беше захванал тая нощ с щурмуване. Скоро и троицата се прехвърлиха през зида с опасност да бъдат изпушкани от войнствения игумен, ако случайно ги зърнеше от прозореца си. Найдоха се в малкото задно дворче, което се съобщава с големия двор чрез врата, заключена отвътре. Дяконовата килийка, която беше на долния кат, гледаше именно към това дворче. Те пристъпиха под прозореца, дето още светеше.

- Викентий си още чете - каза воденчарят, като се подигна на пръсти и погледна. Той почука на прозорчето. То се отвори и някой попита:

- Калеко Стояне, ти ли си? Какво дириш тука?

- Дай ми, дяконе, ключа на портата, па ще ти разправя. Сам ли си?

- Сам, всички спят. Вземи!

Воденчарят се изгуби в сянката и след две-три минути се завърна и въведе Кралича и дъщеря си във вътрешния двор, като заключи пак вратата.

Големият двор, дето влязоха, беше тих. Чучурчето монотонно и дремливо шуртеше в мълчанието. Шумът му приличаше на ектения за умрелите. Мрачни редове чардаци, глухи и безжизнени, заграждаха отвръст двора. Черните кипариси тайнствено привеждаха върховете си като исполински привидения. Килията на дякона се отвори и нощните, гости влязоха вътре.

Дяконът, момче младо, с живо лице, с черни умни очи и с девствена още брадичка, посрещна приятелски Кралича, когото вече познаваше по кратките разяснения на калека си. Той погледна с удивление и. с почит тоя герой, който утрепа като пилци двамата злодеи и спаси стареца и дъщеря му. Честното сърце на дякона угади в госта един човек тъй благороден, както и юнак. Дядо Стоян набързо и развълнувано разказваше случката във воденицата и благославяше избавителя си. Викентий забележи голямото му изнурение и бледност и му предложи да го заведе в килията, в която ще пренощува. Тръгнаха. Дяконът, с връзка дрехи и вечеря под мишница, мина напред през заспалия двор, дойдоха до стълбите на отсрещния трикатен чардак и се качиха по тях. Минаха през прустове и по други стълби до горния кат. Макар че ходеха тихо, подът кънтеше цял под стъпките им, както се случва с всяко пусто дървено здание. Викентий пална свещица и осветли килията, в която влязоха. Тя беше гола и скръбна на вид - само с една постелка на сламено дюшече и стомна вода. Това прибежище приличаше повече на тъмница; но Краличът не можеше сега да желае по-добро. Като погълчаха малко време за приключението във воденицата, Викентий се приготви да му каже лека нощ.

- Вие сте съсипани и трябва да си починете по-скоро. Затова няма да ви моря с никакви запитвания. Та па и не е нужно. Геройството, що извършихте тая нощ, всичко ми каза. Утре ще се срещнем и още отсега ви казвам: не се безпокойте за нищо, дякон Викентий е цял на ваше разположение. Лека нощ!.

И той си подаде ръката да се прости.

Краличът я хвана, без да я пусне.

- Не - каза той, - вие ми дадохте гостоприемство слепешката и се излагахте на опасност за мене. Трябва да знаете поне кой съм. Мене ме викат Иван Краличът.

- Иван Краличът, заточеникът? Кога те пуснаха? - попита учудено дяконът.

- Пуснаха ме? Аз избягах из Диарбекирската крепост! Бежанец съм.

Викентий му стисна ръката и го здрависа.

- Добре дошли, бай Краличев, вие сте ми сега още по-любезен гостенин и брат. България има нужда от добрите си синове. Сега има много работа, много работа. Тиранията на турците е нетърпима и народното негодуване ще дойде до върха си. Трябва да се готвим. Останете у нас, г-н Краличев, вас никой не ще ви познае тук; да работим щете ли? - приказваше живо разпаленото дяконче.

- С това намерение съм и аз, отче Викентие.

- Утре ще се разговорим надлъжко. Тук сте в пълна безопасност. В тази килия съм крил и Левски. Тук не иде никой. има страх повече от привидения, нежели от човеци. Лека нощ! - завърши шеговито дяконът, като излизаше.

- Ваша полека, отче - каза Краличът и заметна вратата след него.

Той бързо се преоблече и вечеря. После легна, духна свещта, но дълго време се въртя на леглото си, без да се допре сън до клепачите му. Тревожни спомени смущаваха душата му. През ума му минуваха всичките потресни сцени и образи на тая нощ, с отвратителна и жестока ясност. Това мъчително състояние трая дълго време. Найпосле природата преодоля: изчерпаните му до крайност физически и нравствени сили се поддадоха на неотразимата нужда на съня. Той заспа. По едно време се сепна и отвори очи в тъмнината. Чу, че някой ходи по пруста, тежко, бавно. После се раздаде пеене, което приличаше на виене. Стъпките наближаваха насам и странното пеене се усилваше. То приличаше ту на опело, ту на плачевно стенание. Краличът помисли, че тия звукове идеха отдругаде, но глухотата на мястото ги предаваше близко и обезобразени. Но не, стъпките тропаха много ясно по пруста. Изведнъж на прозореца се изправи една тъмна фигура и надничаше вътре. Краличът, изтръпнал, вкова очи в сянката и о ужас забележи, че тя прави криви и безобразни знакове с ръцете, като че го викаше. Всичко това беше ясно в нощната виделина. Краличът не сваляше очи от прозореца. Хвана да му се струва, че тайнствената фигура има очертанията на Емексиз Пехливана - убития. Той помисли, че сънува, и си потърка очите. Пак погледна, а сянката все седеше на прозореца и гледаше вътре.

Краличът не беше суеверен, но това пусто здание с мъртвешката си глухота и гробовна тишина вдъхваше неволен трепет. Дойде му на ума тогава шутливото загатване на дякона за привиденията и нему му стана неловко и необяснимо страшно тука. Но веднага се засрами сам от себе си. Той пипнешком намери револвера си, стана, тихо отвори вратата и излезе бос на пруста. Тайнствената висока фигура пак ходеше и пееше странно. Краличът я приближи смело. Пеещият призрак, вместо да стане невидим, както в приказките, изрева уплашено, защото и Краличът още повече приличаше на призрак с белите си долни дрехи, които му даде дяконът.

- Кой си ти? - попита новият призрак по-стария, като го улови за предницата.

На нещастния страхът скова устата. Той само се кръстеше и се пулеше, и въртеше глава като идиот. Краличът разбра, че има работа с такъв. И го заряза.

Викентий беше забравил да предупреди госта си за нощните привички на кроткия идиот Мунча, който живееше от години в манастира. Тоя същият беше непознатият човек, който видя закопването на турците...

Когато Марко отвори снощи вратнята, след избягването на Кралича, той се срещна на прага с онбашият и заптиетата му, които предпазливо нахълтаха вътре.

- Какво има тука, Марко чорбаджи? - попита онбашият.

Марко спокойно обясни, че нищо нямало, а само тъй се престорило на плашливата слугиня. Онбашият прибърза да се удовлетвори от такава лека развръзка н си излезе благодарен, че избягна неприятни случайности.

Току-що Марко затваряше, зададе се съседът му.

- Гечмиш ола, бай Марко!

- О, Иванчо, влез де, да пием по едно кафе.

- Добър вечер, бай Марко. Асенчо по-добре ли е? - обади се един висок момък от среднята улица, като приближи тичешком

- Докторе, ела, ела.

И Марко ги въведе в стаята, която тозчас се осветли хубаво от две спермацетови свещи, закрепени на лъскави пиринчеви свещници.

Тая стая, назначена за гости, беше малка, весела и спокойна. Тя беше постлана и украсена по тогавашния нехитър и оригинален вкус, който и днес мирно царува в някои провинциални градове. Подът беше покрит с шарени черги, а двата миндера с червени килими, все домашна работа. До едната стена желязна соба, която се палеше зиме, а се не махваше и лете, защото служеше за къщно украшение. Срещу нея, в куностаса, дето светеше кандилце, стояха изправени икони, зад които се показваха светогорски щамби, благочестив подарък от поклонници. Иконите бяха много стари зографии и затова се виждаха още по-ценни на баба Иваница, както старите оръжия за любителите. Едната от тях, много стара антика, се радваше на особено благоговейно почитание от баба Иваница. Тя гордо разказваше, че тая чудесна зография била изписана от прадяда й, отца Хаджи Арсения, с крак - уверение, което никой не мислеше да опровергава - тъй беше убедителното. Над куностаса имаше втъкната осветена босилкова китка и върбово клонче от цветната неделя. Тяхното присъствие в къщата носеше здраве н благодат. На околовръст по стените - полици с фарфорови блюда, обезателно украшение за всяка къща, която се почита, а в ъглите - триъгълни полички с цветарник отгоре. Времето отдавна беше изтикало старата мода с чибуците, които също украсяваха стените, с жълти кехлибареви смукални и с варакладосани лули. Марко в угода на традицията беше задържал само един чибук за свое лично употребление. Стената, що беше срещу прозорците, играеше важната роля на картинна галерия. Тя беше "ермитажът" на бай Марковата къща. Той съдържаше всичко шест, с позлатени кръжила, литографически картини, донесени от Влашко. Странният им избор свидетелствуваше за лесния художествен вкус на онова време. Някои представляваха сцени от домашния бит на немците; една - султан Абдул Меджида на кон, със свитата му. Останалите бяха епизоди от Кримската война: боят при Алма, боят при Евпатория, вдигането обсадата на Силистра в 1852 г. Това изображение носеше неверен влашки надпис "Resboiul Silistriei " (боят при Силистра), а някоя мъдра десница беше го превела отдолу на български: "Разбоят при Силистрiа"! Най-крайната картина представляваше образите на руските пълководци през нея война, всичките изписани до коленете само. За това, дето поп Ставри уверяваше, че гюллетата на ингилизите им откъснали краката, баба Иваница ги наричаше "мученици". "Кой е пипал пак мучениците?" - обръщаше се сърдито към децата. Над "мученишката" картина стоеше голям стенен часовник с махало, чиито синджири и топузи падаха до самите възглавници на миндера. Тоя многогодишен часовник отдавна беше изслужил службата си: машините се бяха изтъркали, пружините разслабили, белия глеч на часопоказателя изпопукан, както и стрелите - изкривени и халтави. Той приличаше на жива развалина. Но Марко му продължаваше живота с големи старания и изкуство. Той сам го поправяше, разглобяваше, навиваше, чистеше с перце, натопено в дървено масло, запазваше оста на колелцата с книжки и така му вдъхваше душа за няколко време, додето пак запреше. Марко на смях го наричаше "моят охтикалия"; но той и домашните му тъй се бяха свикнали с тоя болен, щото, когато пулсът му, сиреч махалото, спираше, къщата ставаше шута и глуха. Когато Марко хващаше синджирите да го навива, то тоя мъченик издаваше из гърдите си гръмливи и сърдити хъркания, щото котката бягаше.

Две семейни фотографии на същата стена довършаха съкровищата на тая картинна галерия, която антиката часовник правеше и музей.

Доктор Соколов беше млад човек, на двайсет и осем години, левент, с лъскава руса коса, синеок, с открито простодушно лице; с нрав буен, чудак и лекомислен. Той беше служил като фелдшер в един турски табор на черногорската граница, беше усвоил добре езика и привичките на турците, пиеше ракия и братуваше с онбашият вечер, а нощя пушкаше из комина, за да го тревожи, и възпитаваше една мечка. Криво гледан от чорбаджиите, които се доверяваха на Янелият хекимин, той беше твърде обичан от младежите за своя весел, откровен нрав и разпален патриотизъм. Той беше винаги пръв в дружески увеселения и комитетски съзаклятия и на тия две занятия посвещаваше всичкото си време. Той не беше излязъл из никое медицинско училище, но младежите, за да го турят по-високо от гърка хекимин, кичеха го с титлата "доктор", а той не намираше за нужно да протестира против тая клевета. Колкото за лечението на болните си, той ги оставяше на двата си предани помощника: здравия климат на тоя балкански край и природата. По тая причина той рядко прибягваше до фармакопеята си, на която и не разбираше латинските, и всичката му аптека се сбираше на една поличка. Не е чудно, че по тоя начин той скоро успя "да подлее вода" на противника си.

Соколов беше домашен лекар на Марка и идеше да навиди Асенча.

Другият гост беше Иванчо Йотата*. Той, като добър съсед, идеше да поразговори и успокои бай Марка, Няколко минути разговорът се въртеше все върху тазвечершното приключение и Иванчо твърде красноречиво описваше своите впечатления и безпокойства.

- Та ви казвам - продължаваше Йотата, - че тъкмо кога наша Лала дигна трапезата и прочия, аз зачух крамолическа пропаганда у вас, бай Марко. Кучето и то лаеше удивително. Уплаших се, сиреч, не се уплаших, ами рекох на Лала: "Лало мари, що става у бай Марка? Я погледни от чардака в техния двор!" Но после си помислих: това не е женска работа. И аз дръзновено се покачих на чардака и гледам: във вашия двор тъмно. Защо беше тая пропаганда? - рекох си умствено, сиреч, изразбуди се махалата.. А Лала стои зад мене, държи ме за сетрето. "Къде?- казва,. - Да не скочиш у бай Маркови?". "Няма нищо, мари - казвам й, - заключи комшулука откъм бай Марка."

- Нямаше нужда, Иванчо - нищо нямало - забележи усмихнато Марко.

- Тогава - продължи Йотата - рекох си умствено: трябва да обадим на конака; господин бай Марко е съсед и не можем да го оставим в безопасност. Й тозчас дръпнах се из стълбите надолу, а Лала все крамолически вика след мене. "Мълчи мари!" - казах й мужествено. Излязох на портата и гледам на улицата - всемирна тишина.

- Асенчо спи ли сега, бай Марко? - попита докторът, за да прекрати Иванчовите ораторствувания. Но Иванчо прибърза и продължи:

- Като виждам всемирната тишина по улицата, рекох си: от това трябва да те е страх, Иванчо; па се повърнах, та минах през заднята порта, сиреч, та излязох в сляпата улица, от сляпата улица през бай Недковата врачка, та през Махмудкини, та през купището на Генка чичов, та право в конака. Влизам, гледам и тозчас обаждам дръзновено на онбашият, че у вас има разбойници и кокошките хвърчат из двора.

- Та казвам ти, нямаше никой - нафиле си се трудил, Иванчо.

В това време бурята с всичката си сила свирепееше навън.

- Ах, бай Марко, забравих да те питам - каза докторът внезапно, - намира ли те тая вечер някакъв момък ?

- Какъв момък?

- Един странен момък, доста лошо облечен. Но ми се видя интелигентен, доколкото го забележих. Питаше де е вашата къща.

- Де го видя? Не ме е намирал никой - отговори бай Марко с видимо смущение, което гостите му нямаха причина да забележат.

Докторът продължи спокойно:

- Един момък ме застигна по мръкнало при Хаджи Павловия гюл. Попита ме учтиво: "Господине, можете ли ми обади далеко ли стои Марко Иванов? Искам да го намеря, каже, за пръв път ида тука." На мене случайно пътят ми беше насам и му предложих да върви с мене. Из пътя гледах го, гледах го, той беше, сиромахът, почти гол. тъничко скъсано сетре, доколкото видях в тъмнината. Сух, слаб и едвам се държеше на крака, а поизстина времето. не смеех да го питам отдека е и защо е такъв, но ми стана мило за нещастния и така тежко. Погледнах гарибалдейката си - ожулена, взела-дала, вика се. "Няма ли да се сърдите, господине, ако ви дам моята дреха?. Тъй ще простинете!" Каже: "Благодаря!" - и я взе. Така дойдохме до вас и аз го оставих. Та щях да ви питам кой беше негова милост.

- Казах ви, че не ме е търсил никой.

- Чудно нещо - каза докторът.

- Дали не е тоз човек разбойникът, който се е катерил на стряхата ви, бай Марко? - попита Иванчо. - Пропагандата не е била на всуета.

- Не е възможно тоя младеж да беше разбойник. Такива хора се познават по физиономията - забележи докторът.

Разговорът доби неприятен тон и Марко, за да го промени, обърна се към Соколова:

- Докторе, чете ли вестника? Херцеговското въстание как отива?

- Бере душа, бай Марко. Тоя геройски народ направи чудеса, но какво може против такава сила?

- Майки, шепа народ, а колко време се държа. Ние де можем изкашля такова нещо! - каза Марко.

- Та опитахме ли се? - забележи докторът. - Ние сме пет пъти по-многобройни от херцеговците, но още не знаем силата си.

- Такова нещо нито го хортувай, докторе - каза Марко. - Херцеговците са друго, а ние сме друго: ние се намираме во чрево адово; само да мръднем, и ще ни изколят като овци. Отникъде помощ няма да ти доде.

- Аз питам: опитахме ли се? - повтори запалено докторът. - Нас ни колят и секат и без да правим нещо. Колкото по се вовчоваме, толкоз по ни бият. Какво им бе направило невинното Ганчово детенце, което вчера донесоха без глава? Нас заплашват с въжа, щом поискаме да протестираме тиранията, а на емексизпехливановци е позволено безнаказано да злодействуват. Каква е тая правда? Може ли това тегло да изтърпи и най-бездушният? И решето сърце има - казват нашите.

Влезе баба Иваница

- Вие знайте ли - каза тя, - Пена одеве чула, преди дъжда, пушки че се хвърляли. Какво ще е това... Света Богородице, пак някоя християнска душа са погубили.,.

Марко се сепна, лицето му се промени. Някакво предчувствие му каза, че се е случило нещо с Кралича. Сърцето го заболя от скръб, която не можа да скрие.

- Бай Марко, какво ви е? - каза докторът, като се взираше в страдаещото му лице.

Дъждът бе престанал. Гостите наставаха, да си идат. Новината ги посмути.

- Ба, кюпенци са били, слугинята се е пак измамила... не се бойте, дръзновено! - храбреше се Иванчо Йотата. - Бабо Иванице, вашето комшулуче?

И когато Марко изпращаше доктора из вратнята, Иванчо бягаше из комшулука, който му отвори жена му.

Доктор Соколов чукна на своята вратня. Една стара жена му отвори и той влезна, като попита бързешком:

- Клеопатра какво прави?

- Пита за тебе - отговори бабата усмихната. Докторът премина дългия двор и влезе в стаята си. Тази стая, която му служеше за работа, за аптека и за спалня, беше гола, широка, с долапи в стените и с дълбока камина. На едната поличка стояха наредени всичките му лекарства; на масичката - хаванче, няколко медицински книги, разхвърляни, и револвер. Над леглото му висеше двуцевна пушка с чантичката. Само една картина украсяваше стаята: образът на черногорския княз Никола, а под нея - фотографията на някаква артистка. Всичко показваше, че тук е жилище на един разсеян ерген: неприбрано, тихо, волно. В ъгъла зееше полуотворена врачка на килерчето.

Там преди три години нощуваше покойният Левски. Докторът хвърли феса и сетрето си небрежно, приближи се до врачката, изпляска с ръце и извика:



- Клеопатро! Клеопатро! Никой не отговори.

- Клеопатро, излез, гълъбице!

Из килерчето се раздаде някакъв глас.

Докторът седна на един стол сред стаята и извика:

- Тук, Клеопатро!

Една мечка излезе.

По-право - едно мече - самка.

То приближи, като влечеше широките си лапи по пода и ръмжеше радостно. Па се повдигна и опря предните крака на коленете на доктора, като отваряше големи уста с бели остри зъби. То се галеше като кученце. Докторът го помилва по пуховата козина на главата, даде си ръката да я полиже. То я облиза цяла, па я лапна.

Тоя звяр, хванат в Средня гора още паленце, беше подарък от един селянинловец, комуто Соколов излекува сина от опасна болест. Докторът се привърза твърде силно към това животно и посвети много грижи да му даде добра отхрана. Клеопатра нарастваше благополучно под това нежно опекунство, приемаше лесно уроците по гимнастика и привързаността към господаря й растеше всекидневно.

Клеопатра вече играеше мечешка полка, подаваше шапката на доктора, слугуваше и пазеше стаята му като куче. Това беше истинска "мечешка услуга", защото присъствието й в къщата на доктора оттласкваше болните оттам. Но докторът малко го беше еня.

Когато дойдеше в разгара на полката си, Клеопатра ревеше ужасно и цялата махала знаеше, че Клеопатра танцува. Тогава и веселият Соколов танцуваше с нея.

Тая вечер той беше особено разположен към деликатната Клеопатра. Той извади къшей месо и й го даде от ръка.

- Яж, моя гълъбице; "гладна мечка хоро не играе", казват стари хора, а аз искам сега да ми поиграеш като принцеса.

Мечката разбра тия думи и изрева. Това значеше: готова съм. Докторът заблъска една тава и запя весело:

 

Димитре ле, русокосо момиче,

я кажи на майка си, Димитро,

да не ражда друго чедо като теб теб...

 

Клеопатра се изправи на два крака и заигра с въодушевление, като ревеше. Изведнъж тя се затече към прозореца и зарева яростно. Докторът, слисан, видя, че имаше хора на двора.

Той грабна револвера.

- Кои са там? - извика той, като бутна Клеопатра да мълчи.

- Докторе, заповядайте на конака.

- Ти ли си. Шериф ага? За какъв дявол ме викате сега? Кой е болен?

- Запри по-напред мечето.

Докторът направи знак на Клеопатра и тя влезе в килера, като ръмжеше недоволна. Той притвори врачката.

- Имаме заповед да те закараме в конака. Арестуван си - издума строго онбашият.

- Защо арестуван? Кой ме арестува?

- Ще узнаеш това там. Хайде, заповядай!

И подкараха доктора смутен и стреснат. Той предчувствуваше беда.

Когато излизаше из вратнята, той чу сърцераздирателния рев на Клеопатра, който приличаше на истински плач.

В конака беше смутни. Въведоха доктора при бея.

Той седеше на обикновеното си място, в къта. До него Кириак Стефчов четеше някакви книжа, над които надничаше и Нечо Пиронков, аазата. Беят, шейсетгодишен старец, прие навъсено доктора, но го покани да седне. У турците съществуваше тая тактика към обвиняемите, с цел да ги разположат към самопризнание.

Освен това докторът беше домашен лекар на бея, който го обичаше.

Докторът се озърташе смутено и с учудване видя на миндера връхната си дреха, подарена снощи на Кралича. Това откритие озари съмненията му.

- Докторе, тая дреха твоя ли е? - попита беят. Докторът не мислеше, нито можеше да отказва една очевидност. Той отговори утвърдително.

- А защо не е у тебе?

- Снощи я харизах на един сиромах.

- Дека това?

- В Хаджи Шадовата улица.

- По кое време?

- Тъкмо по два часа (по турски).

- Познаваш ли го?

- Не, но го съжалих, защото беше гол н окъсан.

- Как лъже сиромахът - каза Нечо презрително.

- Какво, Нечо. Който се дави в морето, и за сламка се хваща - пришъпна му съседът.

И беят се усмихна лукаво, като че улови някаква плитка лъжа. Той наздраве беше убеден, че дрехата беше смъкната от гърба на самия доктор. Това уверяваше и караулът.

- Кириак ефенди, дай книгите. А тия книги познаваш ли ги?

Докторът видя един вестник "Независимост" и една бунтовническа прокламация, печатана. Той отказа.

- Кой ти ги тури тогава в джоба?

- Казах ви, че дрехата харизах другиму, може да са негови.

Беят се пак ухили. Докторът чувствуваше, че тая работа взимаше лоша посока за него: изкарваха го най-малко в сношение с бунтовник.

Значи, снощният непознат е бил такъв! Камо да знаеше, той би предпазил и него, и себе си от беда.

- Повикайте ранения Османа! - заповеда беят. Яви се заптие с превързана от лакътя нагоре ръка. Той същият беше, дето смъкна дрехата от плещите на Кралича, в който случай биде ударен от куршума на другаря си. Той беше уверен, умишлено или по заблуждение, че гоненият комита го е ранил. Осман пристъпи към доктора:

- Този беше, ефендим.

- От него ли смъкна ти дрехата? Познаваш ли добре?

- Същият, той ме и рани с куршума в Петканчовата улица.

Докторът го изгледа смаяно. Той пламна от негодувание при такава тежка клевета.

- Това заптие лъже безсъвестно! - извика той.

- Излез си, Осман ага... Челеби - подзе пак беят със сериозен вид, - ти отказваш ли всичко това?

- Това е клевета и лъжа. Аз и не нося револвер с мене си, а снощи нито съм минувал из Петканчовата улица.

Онбашията се приближи до свещта, прегледа докторовия револвер, взет от масата му, и каза знаменателно:

- Четирите куршума стоят, един е изпразнен. Беят климна знаменателно.

- И тук грешка имате: тази вечер револвер не съм носил.

- Челеби, снощи по три часа, когато ставаше тая работа, ти дека беше?

Това нечаяно питане падна като гръм за Соколова. Той се силно изчерви от смущение, но отговори самоуверено:

- По три часа бях у Марко Иванов - детето му е болно.

- У чорбаджи Марка ти когато влезе, часът беше без малко четири; ние тогава излизахме - възрази онбашият, който беше срещнал доктора, когато отиваше у Маркови.

Докторът мълчеше попарен. Обстоятелствата се бяха сложили против него. Той виждаше, че се уплита.

- Или, кажи ни по-добре, откогато даде дрехата си в Хаджи Шадовата улица, додето отиде у Марка чорбаджи, дека беше? - обърна хитро въпроса беят.

Такъв ясен въпрос непобедимо изискваше и ясен отговор. Но доктор Соколов го не даде. По откритото му лице се четеше силна вътрешна борба, нравствено страдание.

Това смущение и това мълчание бяха по-ясни от изповед. Те допълняха другите доказателства. Беят виждаше пред себе си виновника, но попита за последен път:

- Кажи, дека беше по него време, челеби?

- Не мога да кажа - отговори тихо и решително докторът.

Този отговор порази всички. Нечо аазата смигна иронически на Стефчова, като че му казваше: улови се, клетият, в примката.

- Казвай, челеби! Де си бил по това време?

- Това не мога да кажа по никой начин... то е тайна, която моята докторска и човешка чест ми не позволяват да явя. Но в Петканчовата улица не съм бил!

Беят настояваше да каже, като му посочваше лошите последствия от това мълчание. Но докторът гледаше вече спокойно, като човек, който е казал всичко, каквото е имал да каже.

- Няма ли да кажеш нещо?

- Всичко казах.

- Тогава, челеби, ти ще ни бъдеш тая нощ гостенин. Заведете челебият в затвора! - каза беят строго.

Слисаният доктор излезе зашеметен от тоя куп обвинения, които не беше в състояние да обори; защото, както той сам каза, по никой начин не можеше да обади де е бил снощи по три часа.
Марко спа лошо. Нощешните случки му отнеха душевния покой. Той излезе по-рано от обикновено, да си пие кафето в Ганковото кафене. Кафеджият току-що беше отворил заведението си и наклал огъня. Марко беше първият посетител.

Кафеджиите са словоохотливи хора и Ганко, подир няколкото обезателни смехории, които избъбра, като подаваше кафето на Марка, прибърза да му съобщи приключението на доктора в Петканчовата улица с последствията, като подсоли разказа си с куп диви и безсмислени басни. Ганко разправи това с голямо въодушевление.

Въобще, нещастията на другите необходимо събуждат в дребните души три чувства: първо - удивление; второ - вътрешно задоволство, че бедата не е на твоя глава; и трето - скрито злорадство. Такива тъмни инстинкти крие в дълбочините си човешката природа. Колкото за Ганка, той имаше и по-важна причина да зложелателствува на доктора: той му беше отбил дванайсет кафета от сметката като цена на една визита. Това нечувано нещо Ганко не можеше да му прости.

Марко не можеше да се съвземе от удивление. Снощи той приказва с доктора, но ни от лицето му, ни от разговора му можеше да разбере такова извънредно нещо. После, докторът не би скрил от него такава работа.

Появлението на онбашият, който влезе в кафенето, даде възможност на Марка тозчас да се осветли. Той видя, че докторът е жертва на едно страшно заблуждение на полицията, както и това, че Краличът е избягал от ноктите й. Вътрешна радост озари лицето му. Той се обърна към онбашият:

- Аз главата си отрязвам, че докторът е невинен.

- Дай боже - каза онбашият, - но не знам как ще може да се оправи.

- Той ще може, но дотогава ще го разсипят. Кога ще дойде беят на конака?

- Подир един час - той рано иде.

- Вие доктора трябва да пуснете, аз ще стана поръчител за него: ще си заложа къщата и децата. Той е невинен.

Онбашият го погледна учудено.

- Няма нужда от поръчител, него го откараха вече.

- Кога? Къде? - извика Марко.

- Още тая нощ го изпратихме пеша за К., със заптиетата.

Марко пламна от негодуване, което не можа да скрие.

Онбашият, който го почиташе, каза му с дружелюбно-внушителен тон:

- Марко чорбаджи, по-добре ще сторите да се не месите в тая вонеща работа. Що ви трябва? В тия времена никой никого не познава.

Онбашият изпи кафето си и каза:

- И аз подир половин час ще тръгна с писмото на бея, дето са притворени и бунтовните книжа на доктора. Ако питаш, те са само важни и те ще го съсипят. Защото другото, Османовото нараняване като че не е от доктора. а е станало грешка от нас. Това от раната му се позна. Па там началството да види. Ганко, дай ми някоя непотребна хартия да завия писмото, да се не мачка.

И той извади из пазвата си голям плик с червен печат, който уви с листа, що му даде кафеджията. Подир като изпуши още една цигара, онбашият здрависа Марка и си излезе.

Марко остана на мястото си умислен. Кафеджията гърбом към него умиваше вече главата на Петка Бъзуняка. Марко стана и излезе.

- Добър час, бай Марко! Че що бягаш тъй скоро? - викаше берберинът, като натъркваше силно главата на пациента с бели вълни от сапунева пяна. - Или ще береш ти на доктора грижата? Кой каквато я дробил, такава ще я яде. Защо не дойдат да грабнат бай Петка Бъзунякът? Бъзуняк, какво казваш ти?

Главата избърбука нещо в пяната, но не се разбра какво. Скоро берберинът окъпа Бъзуняка, избриса му главата и лицето с пешкир от съмнителна чистота, подаде му пукнатото огледало и му каза: "Наздраве!"

Когато излазяше да лисне помията на пътя, Ганко срещна на прага бай Марка.

- Забравих си табакерата - каза той и бързо отиде към миндера, дето беше остала.

Бъзунякът в това време остави грошче на огледалото и си излезе. Ганко се върна.

- А бе, Ганко, я, дор има време, кажи ми сметката, да ти платя. На края на месеца аз плащам - каза Марко.

Ганко показа с пръст на тавана, дето имаше много тебеширеви резки:

- Ето ти тефтеря, прочети и плащай.

- Че тук няма мое име забележено?

- Аз тъй я карам, алафранга.

- Ти с такава катастима скоро ще хвърлиш топа, Ганко - шегуваше се Марко, като вадеше кесията.- Бре, я виж, оня си оставил писмото - прибави той, като показа поличката.

- Ах, писмото на онбашията! - извика Ганко учуден и погледна въпросително Марка, като че искаше мнението му.

- Прати му го, прати му го по-скоро. - каза Марко намръщено: - На, двайсет и осем гроша и руб, съблече ме, холан!

Ганко изгледа смаян и си пошушна: "Чуден човек е тоя бай Марко. Залага си къщата за оня мечкарин, а не ще да хвърли това писмо в огъня. В един миг - беше и няма го."

В това време влязоха нови посетители и скоро кафенето се напълни с облаци дим и с разговори върху докторовото нещастие.

Слънцето беше излязло високо и прекарваше зарите си през зелените лози, които висяха над манастирския двор. Тоя двор колкото беше мрачен и грозен нощя, дето всякой предмет добиваше образ на привидение, толкоз сега беше спокойно весел, тих и светъл. Птиченцата го оглашаваха с радостни цвъркания; прозрачните струи на кладенчето чучуркаха приятно и весело; стройните кипариси и тополи шумяха сладостно от утринния горски ветрец. Всичко беше тука ясно и празнично. Даже и околните чардаци с намръщените си килии гледаха по-приветливо и звънтяха от гласетата на ластовичките, които обикаляха своите гнезда.

Сред двора, под лозите, пристъпваше величествен старец, гологлав, с бяла брада до пояс, в дълга морава антерия. Той беше осемдесет и пет годишният дядо Йеротей, величава останка от миналия век, почти развалина, но развалина могъща и почитаема. Той доживяваше последните дни на дълголетния си живот тихо, просто. Всяка заран той правеше тука разходка и гълташе свежия планински въздух и се радваше като дете на слънцето и небето, към което беше на път.

Недалеко, до един стълп на лозата, като контраст на тоя паметник на миналото, стоеше дякон Викентий, с книга в ръка. (Той се готвеше да постъпи в руска семинария.) Младост и надежда вееше от юношеското лице на дякона; сила и живот блещяха в неговия мечтателен поглед. Тоя момък беше бъдещето и гледаше в него със същото доверие, с каквото старецът гледаше във вечността.

Само безбурната манастирска ограда може да настроява душата така съзерцателно.

На каменните стъпала на черквата пък седеше кълбообразният отец Гедеон, дълбоко занят: той наблюдаваше внимателно пуйките, които се разхождаха из двора с разперени на търкала опашки, като евантайл. Той ги сравняваше с гордия фарисей на евангелието, а куркането им му наумяваше премъдрия цар Соломон, който разбирал езика на пилците. Потънал в такива благочестиви размишления, отец Гедеон спокойно очакваше благословения звон на обяда, чиято сладост предвкушаваше с гълтане приятен дъх, що излизаше из магерницата.

На прага й седеше на припек кривоокият манастирски идиот, другар на Мунча. Той с не по-малко философско дълбокомислие гледаше домашния живот на пуйките. Думата "гледаше на пуйките" надали е тук на мястото си; защото зрението на идиота обнимаше не само челядта на пуйките, но и целия хоризонт, тъй като едното му око гледаше на възток, другото - на запад.

До него, прав, Мунчо кълчеше ръце, въртеше глава и поглеждаше плахо към най-горния чардак. Той знаеше защо.

Като прибавим още игумена, който отсъствуваше, и няколко още ратаи, имаме всичкото население на манастира.

Ненадейно игуменът изтопурка с коня си, отседна го, подаде го на кривоокия и каза начумерено на Викентия:

- Ида от града и лоши вести нося. И той разказа всичките подробности на Соколовото нещастие.

- Клетият Соколов, клетият Соколов - завърши той, като въздъхна.

Игуменът Натанаил беше барачест, едър, силен човек, с мъжествено лице и пъргави движения. Като извадим калугерското му расо, твърде малко калугерско остаяше в него. Стените на килията му бяха накачени с пушки, той беше изкусен стрелец, псуваше юнашки, умееше да цери рани от оръжие и да ги дава. Той случайно беше попаднал игумен в манастир вместо войвода в Балкана, Впрочем, мълвеше се, че бил и такъв някога, а сега е на покаяние.

- Де е отец Гедеон? - попита игуменът, като се озърташе.

- Ето ме - извика с един писклив глас отец Гедеон, като се зададе от магерницата. Той беше отишъл да види скоро ли ще е готов обядът.

- Ти пак се вмъкна в магерницата, отче Гедеоне, чревоугодното е смъртен грях, нали знаеш ? - И той му поръча да тури дисагите на магарето и да тръгне за село Войнягово, да обиколи косачите, що косяха манастирските ливади.

Отец Гедеон беше тумбест, тумчест, валчест, блажен като пълен шарлаганев мях. Малкото движение, което беше направил, изкара обилен страдалчески пот по лицето му.

- Отче игумене - продума с умолителен и задъхнат глас и с ръце на корема отец Гедеон, комуто по никой начин се не щеше това пътешествие по грешния мир, - отче игумене, не е ли по-добре да се отмени тая горчива чаша от вашия покорен брат? - И му се поклони ниско.

- Че каква горчива чаша? Мигар те пращам пеша да идеш? Ти ще си на магарето и всичкия ти труд по селата е с едната ръка да държиш поводника му, а с другата да благославяш.

Игуменът го изгледа ухилено.

- Отче Натанаиле, не е за труда: за труд и за живот подвижнически се нахождаме в тая света обител, но времето е лошо.

- Че това време лошо ли е? През мая разходка да направиш, на здравето ще ти помогне.

- Времената, отче, времената! - издума живо отец Гедеон. - Вижте, доктора го вързали и може християнинът на погибел да иде. Агарянци род немилостивия. Пази боже, ако ме набедят, че бунтувам народа, тогава и манастирът ще пострада! Опасност великая.

Игуменът се изкикоти гръмогласно.

- Ха, ха, ха. - следваше той да се смее неудържимо, с ръце на хълбоците, като гледаше тумчестото тяло на отца Гедеона. - Нема на тебе ще хвърлят съмнение турците? Отец Гедеон - политически апостол! Ха, ха, ха! Нали рекли: "Накарай мързеливия на работа, ум да те научи!" Грях ти на душата, направи ме да се смея, когато сърце не щеше. Дяконе Викентие! Дяконе Викентие! Ела да чуеш какво казва Гедеон. Мунчо, иди извикай Викентия, че ще се удуша от смях.

И действително бурният смях на игумена събуди ековете на всичките околни чардаци.

Мунчо, като чу заповедта, завъртя глава още по-страшно, с широко изпулени очи, дето се изражаваше тъп страх.

- Руссиян! - извика той разтреперан и сочеше чардака, дето беше отишъл дяконът. Па за да не го принудят пак, той закрачи бързо към противоположната страна.

- Руссиян! Какво е туй нещо Руссиян?

- Таласъм, ваше преподобие - добави отец Гедеон.

- Откога Мунчо е станал тъй плашлив? Той живееше като бухал из пущинаците.

- Воистина, отче Натанаиле, дух нощни ходи по чардака. Нощеска Мунчо дойде, та ме намери. Той беше помръзнал от страх. Той видял таласъм в бели дрехи, че излязъл из джамлията килия. Разправя ми и други неща, но господ да му отбере. Трябва да светим вода в горния чардак.

Мунчо беше се спрял далеко и гледаше уплашено към чардака.

- Че какво е видял! Ела, отче, да обиколим. - каза игуменът, комуто хрумна, че крадци може да са влазяли там.

- Сохрани, боже! - каза Гедеон, като се кръстеше. Игуменът тръгна сам към чардака. Наистина, когато игуменът повика дякона, Викентий беше влязъл при Кралича.

- Какво има ново, отче? - попита той, като видя безпокойствието на лицето му.

- Нищо опасно. - прибърза да каже дяконът.- По известието, което ни донесе игуменът, е твърде неприятно. Тая нощ запрели Соколова и го закарали в К.

- Кой е този Соколов?

- Доктор в града, добър момък. Намерили му е дрехата бунтовни книжа., кой знае? Аз го знам, че топ е разпален патриот - каза дяконът угрижен, па продължи след малко: - Като го гонел караулът сноши... той гръмнал с пищов и наранил заптието, което му смъкнало връхната дреха. Ще пропадне клетия доктор. Слава богу, че вий се изтървахте. и нищо се не чуе за вас из града.

Когато дяконът свърши, тоя видя учуден, че Краличът беше си взел главата в двете си ръце и се щураме като луд из стаята и пъхтеше болезнено. Пред тия знакове на безпределно отчайване дяконът остана треснат, без да може да разбере нещо.

- Какво правиш, джанъм? Няма нищо. слава богу - извика Викентий.

Краличът се спря пред него с изкривено от нравствено страдание лице и извика почти яростно:

- Няма нищо, няма нищо, а? Лесно се казва това! - И се удари по челото. - Та какво гледаш, Викентие! Не разбираш ли? Ах, боже мой, аз забравих тая заран да ти кажа, че тая връхна дреха беше на мене. Снощи, край града, един любезен момък, който ми показа къщата на бай Марка, види се, тоя Соколов, ми я подари, че бях окъсан, и после тая дреха остана в ръцете на заптието. В джеба й аз бях преместил от съдрания джоб на сетрето си вестник "Независимост" и една прокламация, които ми дадоха в една троянска колиба, дето пренощувах. Не стига това, ами са го набедили, че гърмял срещу заптието, когато аз нито пипнах револвера си! Ах, проклетниците! Сега видиш ли? Тоя човек става жертва за мене. Аз съм проклет от съдбата да нося беди на ония, които ми правят добро.

- Голямо нещастие - прошушна Викентий горестно. - Още по-жалко е, че не е възможно да му се помогне. така е дошла работата.

Краличът се обърна с пламнало лице.

- Как не може да му се помогне? Нема аз ще оставя такъв великодушен човек и, както го казваш, добър патриот да пропадне за мене? Това е подлост!

Дяконът го гледаше в изумление.

- Не, аз ще го изтръгна от тая беда, макар че ще оставя главата си!

- Какво може да стане? Кажи! Аз съм готов на всичко - извика Викентий.

- Аз сам ще го избавя него!

- Ти?

- Да, аз ще го избавя. Аз съм само длъжен и в състояние да го избавя - викаше в изстъпление Краличът, като тичаше из килията, с изражение на страшна решителност и дързост.

- Мигар да нападнем затвора!

Викентий го гледаше зачуден и даже поуплашен: той помисли дали не е Краличът в полуда. Той му викна:

- Г-н Краличев, как мислиш да отървеш доктора?

- Не сещаш ли се?

- Как?

- Ще ида да се предам.

- Как? Да се предадеш? Сам?

- Искаш да моля някого? Отче Викентие, слушай. Аз съм честен човек, та не искам да изкупвам живота си с хорските страдания. Аз не ида от шестстотин сахата далеч, за да направя една подлост. Ако не мога да жертвувам живота си славно, то мога да го жертвувам честно. Ти разбираш?... Ако аз не се представя още днес пред турската власт и кажа: тоз човек е невинен и че нямам с него сношения, пардесюто от моя гръб го свалиха, книжата са мои, аз съм опасният, аз съм виновният, даже - аз гърмях въз заптието, правете каквото щете с мене, то доктор Соколов е изгубен, особено като не можал или не искал да се оправдае. Има ли друго средство, кажи!

Дяконът мълчеше. Той съзнаваше в дълбочината на честната си душа, че Краличът имаше право. Това самопожертвувание му се налагаше от чувството на справедливост и човещина и той не чака да му напомнят други това. Тоя човек му се видя сега още по-висок и с още по-ново обаяние въз него. Образът му се осия от оная благородна, тиха, небесна светлина, която само великите пламвания на доблестта хвърлят въз човешката физиономия. Тия прави, буйни, прочувствувани слова на Кралича гърмяха на душата му сладко и тържествено. Нему се искаше той да бъде на негово място, той да ги каже и той да ги изпълни. Очите му се премрежиха от трогателни сълзи.

- Насочи ми пътя за К. - каза Краличът. Ненадейно на прозореца се мярна голямата космата глава на игумена, чиито стъпки по чардака всред разпалений си разговор те не бяха чули. Краличът се сепна и погледна въпросително дякона.

Дяконът изскокна тичешком навън, отведе игумена до пармаклъците на чардака и му гълча дълго с твърде разпален вид, със силни ръкомахания и с чести поглеждания към килията, дето чакаше Краличът, нетърпелив и развълнуван. Когато вратата пак се отвори и влязоха Викентий и Натанаил, той посрещна игумена и му поиска ръката, да я целуне.

- Чакай, аз не съм достоен да ми целунеш ръка - извика просълзен игуменът и като обви с двете си ръце врата му, целува го горещо по устата, както баща целува своя отдавна невиден син.
У стария чорбаджи Юрдана, по случай на отвратки, ставаше гощавка него ден. Бяха калесани роднини и приятели на челядта и на партията му.

Юрдан Диамандиев, на години човек вече, болнав, намръщен и нервен, беше от ония български чорбаджии, които направиха грозно това име. Неговото богатство растеше, многобройната му челяд добруваше, думата му се тачеше, но никой го не обичаше. Стари неправди и грабителства над сиромашта, братувания с турците бяха го направили омразен и сега, когато не правеше или не можеше да направи зло. Той беше целокупен човек на миналото.

При всичката намръщеност на Юрдана обедът беше весел. Кака Гинка, женената му дъщеря, хубавелка още, приказлива, хлевоуста и лудичка, и която биеше, когато трябва, смирения си мъж, забавляваше гостите с шеги и подигравки, които неуморимият й език ръсеше наляво н надясно. Най-много се кискаха трите калугерици. Едната от тях, госпожа Хаджи Ровоама, Юрданова сестра, която беше куца, злъчна и сплетница, влазяше в тона на кака Гинка и пущаше сегиз-тогиз язвителни присмивки за отсъствующите. Хаджи Смион, зет на домовладиката, се смееше яката със залък в уста. Хаджи Павли, сватът, залисан от смях също, ядеше с вилката на Михалакя Алафрангата, който, поразсърден от това невнимание, гледаше навъсено около си.

Михалаки носеше прозвището "Алафранга" твърде заслужено: той пръв беше обул панталони преди трийсет години в града и продумал френски. Но той си беше замръзнал там. Палтото му и днес беше от епохата на Кримската война, а няколкословният му френски речник не се умножи нито с една дума.

Но славата му на учен човек остана н днес заедно с ласкателния прякор. Михалаки съзнаваше това и се надуваше; държеше се тежко, говореше важно и никому не позволяваше да му каже "бай Михал", защото имаше и Михал Пандуринът, с когото не щеше да се смеся. И наистина, в отношение на титлата Михалаки беше твърде придирлив. Той беше имал дългогодишна омраза със съседа си Иванчо Йотата, защото Йотата дваж бе нарекъл в едно събрание Михалакя Алафрангата - Михалаки Малафранзата, като мислеше, че е все едно.

Срещу Алафрангата седеше Дамянчо Григорът, човек петдесетгодишен, дълголик, сух, чер, с лукав, дяволит поглед, с подвижни иронически устни, но с важна сериозност, разля на по лицето му. Той беше многоглаголив, сладкодумен разказвач, неизчерпаем с приказки, дълбок като кладенец и с фантазия, богата като съкровищата в Халима: от капката изкарваше море, от шушката - планина, а когато нямаше шушка, той минуваше и без нея. Главното е, че той сам си вярваше - единственият способ да увериш другите. Инак, Дамянчо беше един от първите търговци, родолюбец и човек с полезни съвети.

Какиният Гинкин мъж ядеше пред себе си смирено, защото, колчем си позволеше да каже нещо или да се изсмее яката, тя му хвърляше свиреп поглед, за да не смее да се отпуща пред нея. Малохарактерен и слаб, той се беше съвсем заличил и вместо тя да се казва Гинка Генкова, той се наричаше Генко Гинкин.

До него Нечо Пиронков, аазата, час по час пошушваше важно на Кириака Стефчов, контешки облечен, който му клюмаше, без да го слуша, и хвърляше усмихнати погледи към Юрдановата дъщеря Лалка. Той биде наказан за това невнимание, защото на Неча му скимна да се чука с него, но чашата с виното се изля на белите Стефчови панталони.

Тоя момък, когото видяхме вече при бея - и който ще играе роля и занапред в разказа ни, - с дух н отбрана чорбаджийски, беше син на един чорбаджия от калъпа на Юрдан Диамандиев. Млад човек, но с ръждиви понятия, той остаяше недостъпен за новото великодушно веяние на свободолюбивите идеи. Може би затова беше гледан с добро око от турците - нещо, което оттикваше от него младежите, които го считаха за турско ухо. На това още повече спомагаха горделивият му характер, злобната му и завистлива душа и поквареното му сърце. Но въпреки това, или за това, чорбаджи Юрдан имаше слабост към Стефчова и не криеше нийде доброто си мнение и разположение към него. Затова мълвата, криво или право, готвеше Стефчова за бъдещи зет на Юрдана.

Трапезата се дигна и кафето се поднесе от едно високо, румено, чернооко момиче, облечено в черно, което не обърна ничие внимание. Разговорите, захванати на трапезата, се продължиха и след нея, защото пъргавата кака Гинка умееше да ги подгрява с неизчерпаемата си многоглаголивост. Скоро дойдоха неусетно на злобата на деня: приключението на Соколова. Тоя предмет изведнъж прибра всичките внимания и даде ново и приятно оживление на послеобедната разтуха.

- Ами сега докторицата какво ли прави? - смееше се госпожа Серафима.

- Коя докторица? - попита свахата.

- Мари, Клеопатра, свахо.

- Трябва да отидем да я разговорим и да я подмислим да му пише писмо, че и той сега може да милее за госпожата си - каза кака Гинка.

- Михалаке - обърна се свахата към Алафрангата, - ами Клеопатра каква е дума? Баба Куна не може да я каже, ами вика калевра.

Михалаки се навъси, дълбокомислено премълча и продума протегнато:

- Клеопатра е еленска, сиреч греческа дума; Клеопатра значи: плаче за. плаче за.

- Плаче за доктора, кажи го просто - каза Хаджи Смион ухилен, като бръкна без нужда в джобовете на сетрето си.

- Ех, та то името й турено - каза госпожа Хаджи Ровоама; - но един друг. още повече ще плаче за доктора. - И като се наведе на ухото на Хаджи Смионовица н на друга една булка, пришушна им нещо. И трите се усмихнаха лукаво. Тоя смях зарази и другите гости.

- Не думай, Гино! Нима същата беювица? - питаше учудено Мачовица.

- Гледай си работата, вълкът яде и броено - каза кака Гинка.

И пак изсмиване.

- Кириако! Какви книжа бяха у Соколова? - попита Юрдан, който не можеше да разбере кисканията на гостите.

- Бунтовнически, от първия ред до последния. Беят ме повика посред нощ да му ги преведа. Те бяха, бай Юрданчо, такива помии и дивотии, каквито само изкуфели глави могат да измислят. Прокламацията пък на букурещкия комитет канеше да направим прах и пепел всичко, ама да се освободим.

- Всички измрете да се освободим - забележи Нечо Пиронков иронически.

- Тия чапкъни горят и правят прах и пепел, ама кое? -Чуждото. Те нямат кол побит тука. Прах и пепел, лесно то! Маскари с маскари! - каза сърдито чорбаджи Юрдан.

- Харсъзи цели - продума Хаджи Смион. Дамянчо Григорът, който досега диреше нетърпеливо случай, тема, за някой дълъг масал, улови се за последните думи на Хаджи Смиона и рече:

- Кажеш, хаджи, харсъзи, та ми дойде на ума, ама има харсъзи и харсъзи. Аз едно време ми се случи да ида в Щип - то беше на 1863 год. - пак през май месец, на 22, по три часа през нощта, събота и облачно.

Тогава бай Дамянчо разказа една предълга история за разбойници, в която освен тях играе роля и щипския ханджия, двама паши, един гръцки капитанин и сестрата на влашкия княз Куза.

Всичките слушаха с пълно внимание, ако не и с пълна вяра, увлекателния разказ на Дамянча, като сърбаха с голямо благодарение кафето си.

- Мари, като искат да горят, и метоха щат ли да запалят? - попита госпожа Серафима.

- Да ги запали огън небесний! - избъбра госпожа Хаджи Ровоама.

- Представете си - продължи Стефчов, - цял разврат е разпространението на такива безобразия! А това погубва добрите чувства у младежите и ги прави безделници или ги завежда на бесилка. Вижте Соколова, много жално!

- Много жално, да - потвърди Хаджи Смион.

Михалаки Алафрангата се обади:

- Още вчера, по един разговор с доктора, познах го на кой ум слугува. Той плачеше, че нямало у нае Любобратичи!

- А ти що му отговори?

- Отговорих му, че има пък бесилници, ако няма Любобратичи.

- Право си му отговорил - каза Юрдан.

- Мари какви са тия Любобратичи ? - попита любопитната сваха.

Генко Гинкин, който четеше редовно вестник "Право" и беше в течението на политиката, зина да отговори, но кака Гинка го устрели с поглед и отговори тя:

- Войвода на херцеговците, бабо Доне. Хе, да имаме един Любобратич. аз му ставам байрактарка. па ще ходим да сечем зелките.

- Хе, да имаше Любобратич, то друга работа тогава. и аз минувам под неговата команда - каза Хаджи Смион.

Юрдан ги изгледа строго:

- Такива работи, Гино, и на шега не бива да се приказват. Хаджи, ти приказваш на дъжд и на лапавица. - Па като се обърна към Алафрангата, попита: - Сега докторът какво ще стане?

- Според законите - отговори Стефчов - за посягане въз царски човек има смърт или Диарбекир до живот.

И той изгледа победоносно.

- Пада му се - избъбра Хаджи Ровоама, - какво му прави метохът да го гори?

- Търсил си го е - каза Нечо аазата; - снощната трескавица не беше като тъй на вятър.

- Каже Нечо трескавица, та ми дойде на ума. а, пази боже, в Кримската война аз и Иван Бошнаков отивахме за Босна. помня като днес: беше ден или два до Никулден; над Пирот замръкнахме, когато избухна една страшна буря, ала каква буря!.

И Григорът разказа как мълния гръмнала над главите им, запалила един орех, утрепала петдесет овци и откъснала опашката на дорестия му кон, който продал после с убита цена.

Григорът разказа всичко това с такава добросъвестност и красноречие, щото публиката го слуша до края с непрекъснато внимание. Стефчов и Нечо аазата се спогледнаха усмихнато. Михалаки стоеше все важно наведен, а Хаджи Смион зяпаше, поразен от съкрушителната сила на Дамянчевата светкавица през зима.

Докато Дамянчо още разказваше, кака Гинка беше се озърнала да дири Лалка.

- Къде се дяна Лалка, Радо? Я иди я повикай - обърна се Хаджи Ровоама повелително към младата мома в черно.

Лалка, подир думите на Стефчова, изказани с такова жестоко хладнокръвие, беше се оттеглила полека и беше влязла в една стая; там се бе тръшнала на миндера, с глава надолу, и заплакала с глас. Порой сълзи се изляха из очите й, като че дълго време бяха събирани на едно място. Горкото момиче хълцаше от плач и не можеше да поема. Люта жалост и мъка се четяха по лицето й. Тия хора, които така грозно се гавреха с бедата на доктора, възмущаваха душата й. Това усилваше страданията й. Боже мой, боже мой, как нямат милост!

Сълзите облекчават даже и безнадеждните горести.

А докторовата съдба беше още неизвестна и имаше място за надежда.

Лалка стана, отри хубавото си бяло лице и седна при отворения прозорец, за да изветреят поскоро дирите от сълзите й. Тя гледаше разсеяно, без да види минувачите по улицата, които вървяха безгрижно и равнодушно. Тоя жесток свят не съществуваше за нея, тя не искаше да види, нито да чуе някого, защото цяла беше пълна от едного.

Веднага бързо конско топуркане привлече вниманието й. Тя погледна и остана прехласната. Доктор Соколов, яхнал на бял кон, се връщаше весело. Той я поздрави учтиво и отмина нататък. В радостта си тя нито се сети да му отговори на поклона, а като тикната от неодолима сила, припна при гостите и извика развълнувано:

- Доктор Соколов се върна!

Неприятно учудване се изобрази по повечето лица. Стефчов побледня, па проговори уж небрежно:

- Трябва да го водят за нов изпит. Той няма лесно да избегне Диарбекир или въжето.

В тоя миг срещна презрителния поглед на Рада, който го уязви жестоко, и внезапен пламък от гняв обля лицето му.

- Не думай, Кириако! Дано се отърве, горкият; мило ми е за младостта му - каза с чувство кака Гинка.

Първите подигравки въз доктора паднаха от езика; те не идеха от сърцето. Светлата искра в човешката душа винаги е готова да светне под удара на страданието, стига да я има там.

За честта на Хаджи Смиона трябва да кажем, че и той се искрено зарадва, но не смея да изрази това пред Юрдана, както пернатата му дъщеря кака Гинка.

Щом докторът пристигна дома си, той излезе, мина бързо покрай Ганковото кафене, отдето мнозина го поздравиха с "гечмиш ола", а най-усърдно самият кафеджия, и отиде къде Маркови. Кога да влезе там, той съпикаса Стефчова, че минуваше, излязъл от Юрданови.

- Кланям ви се, господин терджуманино - извика докторът с презрителна усмивка.

Марко, обядвал вече, седеше на одърчето между чемширите и си пиеше кафето.

Той посрещна с възторг доктора. Подир, като отговори весело и на поздравленията на домашните, Соколов каза:

- Ще ти разкажа сега комедии, бай Марко.

- Каква беше тая работа, джанъм?

- Та и аз сам си се чудя. Това ми се види като една приказка, а не нещо за вярване. Взимат ме нощеска от къщи, токущо се върнах от вас, и ме закарват на конака. Ти си чул вече какво ме изпитваха там и бедиха. Кой ти мислил, че моята ожулена гарибалдейка щяла да вдигне такива истории! Затварят ме. Мина не мина един час, влазят двама заптиета: "Докторе, стягай се!" "Какво?" - питам. "Ще вървиш за К. Беят заповяда." "Много добре." - Излазяме, тръгваме - един пред мене, друг зад мене, с пушките. В К. стигаме по дрезгаво. Затварят ме и там, защото бе още рано и съдилището не бе отворено. Престоях така затворен четири часа, които ми се сториха години. Най-после изваждат ме пред съдията. Там няколко аази и първенци прочитат някакъв протокол, от който не разбрах нищо. И там запитвания, и там глупости с нещастната гарибалдейка. Тя стои на зелената маса и ме гледа жално. Кадията разтвори едно писмо, види се, от нашия забитин, извади книжата и ме пита: "Твои ли са тия книги?" "Не ги познавам." "А как са в твоя джеб?" "Моя ръка не ги е туряла." Той продължава да чете писмото. Бай Тинко Балтоолу взима вестника и го разгръща. "Ефендим - казва ниско на съдника, - в тоя вестник няма нищо противно, той се типосва в Цариград." И ме поглежда усмихнато. Аз положително не разбирам нищо, стоя като дърво. Кадията пита, не е ли това комитаджийският вестник от Влашко? "Не, ефендим - отговаря Балтоолу, - тоя вестник не приказва за политика - той пише само за вярата, протестантски вестник"! Тогава гледам, бай Марко, и не вярвам очите си: "Зорница"! Тинко Балтоолу взема възванието, чете, погледва ме и се смее пак. "Ефендим, и това не е противна книга на държавата. Това е обявление!" И чете с глас: "Практически лечебник от доктора Ивана Богорова". Кадията гледа захласнат, всичките се смеят, разсмя се и кадията, смея се и аз. Какво да правя? Можеш ли да се не смееш? Ами главното е как е станало това чудотворно превръщане на книжата! Както и да е. Подир кратко съвещание с първенците кадията ми казва: "Докторе, тук имало погрешка; ти прощавай за труда." Труд нарича той търкалянето ми из затворите и влаченето ми нощя от конак на конак. "Дай един поръчител, па си иди жив и здрав!" Аз стоя като замаян.

- Ами за раненото заптие не дигаха ли въпрос?

- За него нито ме питаха. Според както разбрах, нашият бей, подмислил ли го някой, сам ли се е сетил, но разузнал подобре работата, та притурил в писмото си, че в нараняването на заптието не ме счита виновен. Види се, то само да се е признало, че лъже.

На Марка светна лицето от задоволство. Той вярваше, че дядовият Манолов син е гърмял, и се безпокоеше за последствията.

- Сега, слава богу, ти си свободен.

- Както видиш. Но чакай, едно по-чудно нещо още - каза докторът, когато се озърна и видя, че няма никой от домашните. - Дава ми бай Николчо коня си, да се върна - същият ми стана и поръчител. Излазям из К. и току-що дойдох при чифутските гробища, гледам, откъде Балкана идат двама души, единът дякон Викентий, и ме вика да спра. "Къде така, господин Соколов?" - пита слисан и той, като ме вижда свободен. "Отивам си. Няма нищо." Той отваря такива очи ей. Разказвам му работата и той ми се хвърля на врата и ме целува, и ме стиска. "Какво е това, джанъм, отче Викентие?" "Да ви запозная с господина. Бойча Огнянов" - и ми показа другаря си. Чак тогава се взрях в него. Бре! Познах го! Той беше същия, на когото дадох гарибалдейката си снощи!

- Как? Дядовият Манолов син? - извика неволно Марко.

- Как? Познаваш ли го? - попита учудено докторът.

Марко се съвзе.

- Следвай да видим - каза той развълнуван.

- Ръкувахме се, запознахме се. Той ми благодари за дрехата и с отчаян глас иска извинение. - Нищо, господин Огнянов, аз никога се не кая, кога сторя малко добро някому. А вие къде отивате - питам. "Господин Огнянов идеше да търси вас тука" - отговори Викентий. - Мене? "Да, искаше да ви избави." - Да ме избави? "Да, като се предаде на властта и признае себе виноват във всичко." - Нима за това идехте тука? Ах, господин Огнянов, какво щяхте да направите? - извиках аз поразен. "Длъжността си", отговаря той просто. Аз не можах да се удържа, просълзих се и насред пътя го прегърнах като роден брат. А? Каква душа благородна, бай Марко! Какво рицарство"! Такива хора трябват на България.

Марко не отговори нищо. Две дълги сълзи бяха се проточили по бузите му. Той се гордееше за дяда Манола.

Докторът помълча малко, па продължи:

- Ние се разделихме, те удариха пак през къра, а аз право насам, но аз още съм смутен от тая среща, а още повече от променението на книгите. Аз ти казвам, че тука с очите си видях вестник "Независимост" и прокламация действителна. Там излазят "Зорница" и Богоровото обявление! Как са променени? Кой ги е променил? Грешка ли е това на бея? - Всякак си блъскам ума и не отгаждам. Кажи ми ти твоето мнение, бай Марко.

И докторът скръсти ръце и чака отговор. Марко смукна чибука си важно и с една неуловима усмивка на устните каза:

- Ти не разбираш ли, че някой приятел е направил това? Каква грешка? Де ще се намерят у бея протестантски вестници и Богорови новини?

- Но кой ще е тоя неизвестен благодетел, който спаси мене от опасност, а Огнянова от непременна гибел; помогни ми и ти да се сетя. Аз трябва да му благодаря, да му целувам ръцете и краката.

Марко се наведе към доктора и му каза ниско:

- Докторе, слушай. Това, което ще ти кажа, трябва да го държим тайно до гроба.

- Давам честно слово.

- Книжата промених аз.

- Ти, бай Марко! - извика докторът и скокна.

- Седни и трай. Сега слушай как. Тая заран, много рано, отидох в Ганковото кафене и от кафеджията пръв чух за твоето запиране. Аз се възчудих и смаях. Не щеш ли, иде онбашият и ми разправя, че те изпратили нощеска в К., за дето сам тръгваше с беево писмо, в което били приключени опасните книжа. Аз не знаех какво да сторя! Онбашият постоя малко, па си излезе. Тогава гледам, че забравил писмото. Ганко беше залисай да мие едного. Хрумна ми да го скрия и скъсам, но това малко щеше да ти помогне. Тебе пак щяха да те влачат, съмнението остаяше. Какво да чина? А нямаше време да мисля. Тогава ми дойде нещо в главата, което през целия си живот не бях помислил. Видиш ли ме, докторе, аз съм побелял в търговия и чуждо писмо не съм разпечатвал. Това го знаех за най-безчестно, бог да ме прости, ама аз го направих днес, за пръв път и за последен. Припкам у дома, заключвам се в писалището, разлепям полека червения восък на плика и турям вътре други вестници, каквито ми попаднаха под ръка. Турчата са пипкави, ти знаеш. После оставям писмото пак на мястото му, без да се сети кафеджият. Слава богу, че се свърши благополучно. Съвестта ме не бори толкова сега.

Докторът изслуша прехласнат, па каза трогнато:

- Бай Марко! Вечно благодаря. Ти наричаш това безчестие - то е слава, то е подвиг! Ти избави двама души от пропаст, като изложи сам себе си. Такава услуга баща на син не би направил.

Докторът не можа повече да говори от вълнение. Марко подзе пак:

- Снощи дядовият Манолов син ме намира, наистина, но мина през стряхата, та причини врявата и докара полицията.

- Бойчо Огнянов?

- Тъй ли го викате вие? Той, той. Баща му ми е голям приятел и той, клетникът, като не познавал никого, подирил у мене да се скрие. Ти си го довел. Пред Иванча не щях да ти кажа, но избяга още същия час.

- Отде идеше той? - попита докторът, цял погълнат от тоя извънреден образ.

- Той не каза ли ти? От Диарбекир бяга.

- От Диарбекир ?

- По-полека. Накъде?

- Отивам за манастира, дето дяконът го крие. Аз трябва да се разговоря с него. Позволяваш ли ми само нему да обадя твоето поверение? Той трябва да знае кому дължи живота си, защото той щеше да се предаде, ако ме не бяха пуснали.

- Не, аз те заклевам, доде си жив, това да го мълчиш и да се мъчиш да го забравиш. Аз на тебе само го открих, като една изповед, колкото да ми поолекне. Поздрави само дядовия Манолов син, нека да намине къде мене, но през голямата вратня.
Женският манастир в Бяла черкова беше съвсем противоположен на мъжкия, затънтен при планината и вечно глух и безлюден.

Тук, напротив, шейсет-седемдесет калугерици, стари и млади, сновяха цял ден по двора и по чардаците и оглашаваха с весела глъчка широката ограда, която ги забраняваше от суетата на грешния мир. Това движение траеше от заранта до вечерта.

Метохът имаше славата на най-деятелен разсадник на новини из града. Тука беше люлката на всичките сплетни, които обикаляха и смущаваха огнищата на грешните миряни; тук предсказваха, подготвяха годявки и разваляха венчила. Оттук тръгваха всички невинни историйки, за да обикалят целия град и да се повърнат пак живо и здраво в колосален размер, или пък обратно: влазяха тук сламки и излазяха планини. Такъв многошумен център привличаше, особено в празнични дни, купове гости миряни, които благочестивите жени нагощаваха с градски анекдоти и с вишнево сладко.

Госпожа Хаджи Ровоама, с която се запознахме у брата й Юрдана, се славеше като най-веща узнавачка на всякакви градски тайни и като изкусна сплетница. Някога игуменка, свалена после от едно въстание на республиката, тя и днес държеше нравственото главатарство в нея. За всичко се допитваха до Хаджи Ровоама. Тя заверяваше точността на верните слухове или осветяваше лъжливите; тя, по прищявката си, пущаше новини, които даваха за няколко дена умствена пища на республиката, после минуваха оградите й.

Госпожа Хаджи Ровоама беше тия дни ядосана от пущането на доктора Соколова, опасния враг на метоха. Тя злобствуваше тайно и се учудваше: кой му е помогнал? Кой я лиши от удоволствието да слуша всеки ден, а и сама да тъче нови истории по съдбата му? Та това беше цяло безобразие! От четири пет деня тя имаше безсъница, покой не досягаше клепките й. Тя си всякак биеше ума да отгадае: защо докторът не щял да обади на бея де е бил по три часа през оная знаменита нощ, когато го запряха; и после, кой подмени вестниците? Най после светла мисъл огря ума й и това беше, кога четеше повечерката си. Тя изпляска радостно с ръце, като Архимеда, кога открил великия си физически закон. Излезе навън и отиде при госпожа Серафима, съблечена вече, и й каза с разтреперан глас:

- Сестро, ти знаеш ли де е бил през оная нощ докторът, когато не щял да обади на бея?

Госпожа Серафима напрегна уши.

- При беювица мари!

- Мигар тъй, Хаджийке?

- Ами там, Серафимо, затова не щял да каже, луд ли е? Света Богородичке, и аз да се не усетя по рано - казваше Хаджи Ровоама пред куностаса и се кръстеше.

- Ами ти знайш ли кой пусна доктора?

- Кой, сестро Хаджийке? - попита сестра Серафима.

- Мари оная, мари! Пак беювица.

- Що думаш, Хаджийке?

- Боже, света Богородичке! Къде ми беше пустият ум!

Като изля вълненията на душата си, госпожа Хаджи Ровоама си отиде, дочете повечерката си и легна с олекнала душа.

На заранта вече целият метох беше занят с един и същ разговор. Историята за доктора и беювица растеше и взимаше застрашителни размери.

При чуването й всяка питаше:

- Ами кой научил това?

- Мари госпожа Хаджи Ровоама.

Това име обезоръжаваше всички томовци. И всички се затекоха при Хаджи Ровоама, за полакоми подробности.

Подир два часа мълвата беше обиколила целия град.

Но всяка новина, и най-любопитната, в три дни остарява. Трябваше нова храна за общината, която хвана да се прозява. Появлението в града на Кралича, когото никой почти не познаваше, изново даде оживление на метоха и той зашумя. Кой е? Отде е? Защо е дошъл? Какъв е? Никой не знаеше. Спуснаха се из града най-любопитните Но с изключение на името, сведения противоречиви донесоха.

Госпожа София казваше: дошъл бил да си поправи здравето.

Госпожа Рипсимия увери, че бил търговец на гюлово масло.

Госпожа Нимфидора разправяше, че дошъл да се хваща учител.

Госпожа Соломона и госпожа Парашкева загатваха, че нито едното, нито другото е, ами дошъл да изглежда момиче и даже кое, знаят.

Госпожа Апраксия се кълнеше, че бил руски княз, предрешен, дошъл да прегледа старото кале и да подари одежди на черковата им. Но на госпожа Апраксия по-малко вярваха, защото тя нямаше връзки с първите къщи, а черпеше новините си от стопанката на Петка Бъзуняка и от свахите на Фачка Добичето, па и понаглушаваше.

Госпожа Хаджи Ровоама слушаше всичките тия брътвения и се подсмиваше под мустак - тя ги имаше два. Тя знаеше каква е работата, но искаше да помъчи сестрите. Само късно вечерта оракулът проговори.

На заранта всичкият метох знаеше, че тоя непознат Огнянов бил турски шпионин!

Една от главните причини, а може би и единствената, задето Хаджи Ровоама пръсна такъв грозен слух за Огнянова, беше тая, че още не я почете с посещението си; това беше кървава обида за нейното славолюбие и Огнянов си спечели един опасен враг.

Тоя ден беше неделен. Наближаваше отпуск на черковата в метоха, набита с богомолки. Те се трупаха извън на двора, до черковните прозорци, под огромната клонеста круша.

Една част от тях бяха мирянки - млади булки и госпожи, накичени и натруфени в пъстри премени като кукли. Те шумяха весело и се озъртаха към портата на метоха, за да изглеждат премените на други представителки на красния пол, които постоянно прииждаха в метоха. Другата част, състояща се от калугерици, повечето млади, които не по-малко шумно от мирянките озъртаха се насам нататък, шепнеха си и се кискаха често с глас. От час на час те се спущаха на рояк да грабнат някоя узряла позлатена круша, която капваше от дървото, и даже се посборичкваха за завладяването й и пак се връщаха зачервенели при другите богомолки и се кръстеха.

Черкова пусна.

Един поток от миряни излезе из нея, пръсна се в двора и потъна в килиите.

Малката покойна, доста богато облечена килия на Хаджи Ровоама едвам побираше гостите. Калугерицата усмихнато ги приимаше и изпращаше; а Рада, в чиста черна роклица и забрадка, подаваше сладко и кафе на червено пиято. Подир един час върволякът понамаля. Хаджи Ровоама често поглеждаше из прозорците, като че очакваше някои особени гости. Влязоха пак няколко нови, между които Алафрангата, Стефчов, поп Ставри, Нечо Пиронков и едно учителче. Лицето на калугерицата светна. Види се, че тях чакаше, и тя се приятелски ръкува с новите гости, които подаваха ръка и на Рада. Стефчов даже стисна силно нейната с намигване. Това хвърли в стидлив огън младата мома и тя като божур почервеня.

- Кириако, пак ще те попитам, как стана тая работа с доктора - попита калугерката подир обикновените здрависвания; - знаеш, приказват врели и некипели.

- Какво приказват? - попита Стефчов.

- Казват, че ти нарочно си направил вестниците за бунтовски пред бея, за да наклеветиш Соколова.

Стефчов пламна:

- Който казва това, магаре и подлец е. Вестник "Независимост", брой 30, и едно възвание бяха извадени из джеба. Ето и бай Нечо да каже.

Нечо охотно потвърди.

- Та няма нужда да питаме Неча. Какво знае Нечо? - обади се поп Ставри. - Ние си знаем стоката от по напред. Докторът, дето ходи, носи си и въжето. Аз и завчера казвах това на Селямсъза. Бях му ходил на гости, да опитвам новата му ракия, ама знае да й туря на карар анасона. А ти, Хаджийке, добре ли си, здрава ли си?

- Както ме видиш, дядо попе, младея се и аз с младите - отговори калугерицата, па се обърна пак към Стефчова; - но ти не знаеш я, кой му подменил писмата?

Хаджи Ровоама я сърбеше езикът да каже откритието си.

- Полицията ще узнае.

- Вашата полиция не струва ни бодка. Аз да ти кажа кой е. Да ти кажа ли? - хилеше се тя, па се наклони на ухото му и му прищъпна едно име. Но тайната се каза тъй високо, щото я чуха всички. Нечо аазата подхвърли броеницата си нагоре, като се смееше към потона, учителчето се спогледа знаменателно с едного другиго, а поп Ставри избърбора:

-Сохрани, боже, от соблазън нечистивих.

Рада засрамена се скри в килерчето.

- Вижте го, вижте го - извика Стефчов, като посочи Соколова, който е още двама минуваше из двора. Единият беше Викентий, а другият - Краличът, облечен в нови френски дрехи, от сив шаяк. Всички се навалиха на прозореца.

Това даде повод на калугерицата да каже и второто си откритие:

- Знаете ли кой е този?

- Чужденецът ли? Той е някой си Бойчо Огнянов - отговори Стефчов, - но ми се види, че и той влачи вранянско.

Хаджи Ровоама направи отрицателен знак с глава.

- Не е? - попита Стефчов.

- Не е, друго е, дай да се хванем.

- Бунтовник е.

- Не, шпионин! - каза калугерицата натъртено.

Стефчов я изгледа смаян.

- И глухият цар го е чул, само ти не знаеш.

- Анатема! - избъбра поп Ставри.

Хаджи Ровоама следеше злобно де ще влязат.

- У госпожа Христина влязоха! - извика тя.

Госпожа Христина имаше лоша слава. Тя минуваше за патриотка и се мешаше в комитети. Еднъж Левски беше пренощувал у нея.

- Ама обичат я дяконите тая ваджийска Христина. - прибави Хаджи Ровоама със злъчна усмивка. - Ами вие знаете ли, че Викентий иска да хвърли калимявката? И добре ще направи момчето. Кой го е почернил толкова младо?

- Той добре си е сторил: или се млад ожени, или се млад покалугери - възрази поп Ставри.

- Чини ми се, че първото ще стори, дядо попе.

- Избави, боже!

- Той ще праща годежници за Орлянковото момиче. Щом приемат пръстеня, ще хвърли расото и калимявката и ще се венчее във Влашко. Но ми се чини, че няма да го огрее.

И калугерицата погледна знаменателно и покровителски учителчето, за което тя готвеше същото момиче. Учителчето се изчерви смутено.

В това време се подадоха нови гости.

- Ах, бачо иде! - извика Хаджи Ровоама, като се затече да посрещне Юрдана Диамандиев.

Гостите наставаха и излязоха по нея. Стефчов остана малко надире, улови ръката на Рада да се прости, и я цукна дръзко по зачервенялата буза. Тя го перна през лицето и отскочи.

- Не те е срам! - избъбра със задавен глас и със засълзени очи и се скри в килера.

Стефчов, колкото надут към мъжете, толкоз безочлив към жените, поправи килнатия си от плесницата фес, закани се свирепо на Рада и излезе зашеметен.
Рада Госпожина (тъй я наричаха нея за означение, че принадлежи на госпожа Хаджи Ровоама) беше високо, стройно и хубаво момиче, с простодушен и светъл поглед и с миловидно, чисто и бяло лице, което черната забрадка отваряше още повече.

Сираче от дете, Рада от много години живееше под един покрив с Хаджи Ровоама, която я беше прибрала за храненица. После покровителката й я направи "послушница" в метоха, сиреч, момиче, което се приготвя за монахиня, и я облече с обезателните черни дрехи.

Сега Рада служеше като учителка на девойките от първия клас, с хилядо гроша годишна заплата.

Тежка е участта на всички сирачета момичета. Рано обезнаследени от бащина любов и защита и от майчина нежна грижа, хвърлени на произвола на хорската милост или жестокосърдие, те отрастват и виреят, без да ги е огряла сладка, животворна усмивка, сред чужди тям равнодушни лица. Те са цветя, поникнали под покрив: невесели и без дъх. Пропуснете въз тях една великодушна струя светлина и техният скрит аромат умирисва въздуха.

Рада беше порасла в тая задушлива и мъртвеща атмосфера на килийния живот, под строгия несъчувствен надзор на старата сплетница. На Хаджи Ровоама нито минуваше през ума, че е възможно по-човеколюбяво отношение към тая сирота; тя не можеше да съзре колко деспотизмът й ставаше по чувствителен и несносен за Рада, заедно с разбуждане на съзнанието й и човешката й гордост. Ето защо преди няколко време видяхме Рада, учителка вече, че шъта на чорбаджийската трапеза на Хаджи Ровоаминия брат.

Тия дни Рада беше твърде улисана в училището, защото приближаваше годишният изпит. Денят му скоро настана. Още от сутринта девическото училище хвана да се пълни с ученички, пременени, пригладени и натруфени като пеперудки от майките си. Те, с отворени книжки, бръмчаха като рой пчели и преговаряха за последен път уроците си.

Черкова пусна и народът занавлиза в училището, както е обичаят, да види годишните успехи на учениците. Прекрасни венци окичваха вратите, прозорците и катедрата; а образът на св. Кирила и Методия погледваше из великолепно кръжило от трендафили и росни цветя, и клончета от ела и чемшир. Скоро предните чинове се запълниха от ученичките, а всичкото останало място - от публиката, по предните хора от която стояха напред, а някои даже на столове. Между тях някои наши познайници. Но остаяха още няколко стола за бъдещи отлични посетители.

Рада свенливо нареждаше ученичките на чиновете и им даваше ниско някакви наставления. Миловидното й лице, оживено от вълнение, по причина на тържествения час, и осветлено от големи влажни очи, ставаше обаятелно-прелестно. Прозрачни розови облачета, играещи по бузите й, издаваха трептението на свенливата й душа. Рада чувствуваше, че стотина любопитни погледи падат сега върху нея, и ней ставаше неловко, та губеше самообладание. Но щом главната учителка захвана речта си и привлече въз себе вниманието, Ради стана по-леко, по-ясно на душата и тя хвърли по-смел поглед около си и отпреде. Тя забележи с радост отсъствието на Кириака Стефчов. Мъжеството й се повърна. Речта се свърши при тържествена тишина (тогава още не беше въведен обичая на ръкопляскането). Изпитът се започна от първия клас, по програмата. Добродушното и спокойно лице на главния учител Климента и благата му реч вдъхваха самоувереност у девойчетата. Рада с напрегнато внимание следеше за отговорите им и техните случайни запинания се отзоваваха болезнено върху чертите на лицето й. Тия звънливи и ясни гласета, тия мънички розови устца, които привличаха целувки, решаваха съдбата й. Тя ги заливаше със светлия си поглед, тя ги ободряваше с небесна усмивка и туряше цялата си душа на техните трепетни устни.

В тоя миг навалякът при вратата се разтика и даде път на двама закъснели посетители, които седнаха тихо на свободните столове. Тогава Рада погледна и ги видя. Единият, по старият, беше настоятелят - чорбаджи Мичо, а другият - Кириак Стефчов. Неволно тънка бледност покри лицето й. Но тя се постара да не вижда тоя неприятен човек, който я смущаваше и плашеше.

Кириак Стефчов размени няколко поздравления с глава, без обаче да се здрависа със Соколова, съседа си, който го не погледна; кръстоса крака и взе да гледа намусено високомерно Той слушаше разсеяно, а повече гледаше към купа, дето стоеше Лалка Юрданова. Веднъж или дваж само той измери от глава до крака Рада, строго и небрежително. На лицето му се изображаваше душевна сухост и жестокосърдие. Той туряше често под носа си стръкче карамфил и после пак гледаше надуто и безстрастно. Учител Климент се обърна с книжката към Михалаки Алафрангата. Михалаки отклони и каза, че изпитва по френски. Учителят се извърна надясно и повтори поканата на Стефчова. Той прие и помести стола си по напред.

Едно глухо шушукане из тълпата. Всички устремиха поглед на Кириака. Предметът, по който изпитваха, беше българска история, кратката. Стефчов остави книгата на масата, потърка се между веждата и ухото, като да разбуди ума си, и зададе високо един въпрос. Девойчето мълчеше. Тоя студен, неприветлив поглед проникваше като мраз в детската му душа. То се смути и нито помнеше какъв бе въпросът. То погледна жално Рада, като че просеше помощ. Стефчов му повтори въпроса. Пак мълчеше.

- Да си иде - каза той сухо на учителката, - извикайте друга.

Излезе друго момиче. Зададе му се въпрос. То чу, но го не разбра и остана безмълвно. Безмълвна беше и цялата публика, която взе да изпитва мъчително чувство. Девойчето стоеше като заковано, но очичките му се наляха със сълзи страдалчески, които не смееха да се проронят. То се насили пак да отговори нещо, заекна се мъчително и замлъкна. Стефчов погледна ледено Рада и избъбра:

- Доста небрежно е преподавано. Повикайте друга ученичка.

Рада с глух глас произнесе друго име.

Третата ученичка отговори съвсем друго: тя не разбра питането. Като видя в погледа на Стефчова неодобрение, тя се възчуди, па се озърна безнадеждно наоколо си. Стефчов й зададе друг въпрос. Тоя път момичето нищо не отговори. Смущението затъни погледа му, без кръв останалите му устни затрепераха и то изведнъж заплака с глас и бега, та се скри при майка си. Всички чувствуваха мъка и товар на душата. Майките, чиито дъщери не бяха още изкарвани, в недоумение и уплашени гледаха напред. Всяка трепереше от страх да не чуе името на своето дете.

Рада стоеше като тресната. Капка кръв не беше останало в лицето й; мъченически тръпки подръпваха бледните й бузи; по челото й, дето одеве се четяха толкова деликатни усещания, няколко едри капки пот избиха и измокриха сколуфите й. Тя не смееше да дигне очи. Чинеше й се, че потъва в земята. Нещо я душеше гърдите, идеше й да заплаче с глас - и едвам се удържаше.

Обществото, не в сила да издържи това напрегнато състояние по дълго, зашумя безпокойно. Зрителите, слисани, се поглеждаха, като че се питаха: каква е тая работа? Всеки искаше да излезе из това невъзможно положение. Само по тържествуващето лице на Стефчова беше изписано задоволство. Шумът, ропотът растеше. Ненадейно се възцари гробна тишина и всички погледи се устремиха напред. Из публиката излезе Бойчо Огнянов, който досега стоеше потулен, и като се обърна към Стефчова, каза твърдо:

- Господине, нямам чест да ви зная, но извинете. Вашите въпроси, неясни и отвлечени, биха затруднили и ученици от V клас. Пожалейте тия неопитни деца.

Па като се обърна към Рада, попита:

- Госпожице, позволявате ли?

И както беше прав, попроси да извикат едно от питаните вече девойчета.

Общо облекчение се почувствува. Съчувствен и одобрителен шум посрещна постъпката на Огнянова. В миг той прикова всички погледи, спечели всички симпатии. Пуснатата от Хаджи Ровоама клевета падна. Благородното му лице, обляно със страдалческа бледност и осветлено от един мъжествен и енергически поглед, подкупваше непобедимо сърцата. Лицата на зрителите се изясниха, гърдите свободно си въздъхнаха. Всеки виждаше, че Огнянов владее положението. И беше доволен.

Огнянов попита момичето простичко същото нещо, което го пита и Стефчов. То отговори сега. Майките въздъхнаха и пратиха благодарни погледи на чужденеца. Името му, ново и странно, обикаляше по всичките уста и се запечатваше в сърцата.

Повикаха другото девойче. И то отговори удовлетворително, според възрастта си.

Тогава всички тия деца, изпоплашени до подивяване одеве, устремиха приятелски погледи към Огнянова. Духът се подигна на всички; те се запрепираха коя да излезе по напред да се разговаря с добрия тоз човек, когото вече обичаха. Рада от едно прехласване мина в друго. Учудена, трогната до сълзи, изненадана, тя гледаше с благодарност тоя великодушен човек, който й дойде на помощ в такава тежка минута. Пръв път тя срещаше, и то един непознат, топло и братско участие. Тоз ли бе шпионинът! Той сега стоеше като ангел хранител неин! Той стъпка Стефчова като червей. Тя тържествуваше, тя порасте пак, тя погледна гордо и щастливо навсякъде - и навсякъде срещна съчувствени погледи. Сърцето й се изпълни с признателно вълнение, а очите й със сълзи...

На третото момиче Огнянов зададе такъв въпрос:

- Райно, я ми кажи, при кой български цар българите станаха християни, покръстиха се?

И той гледаше кротко и приятелски невинните очички обърнати към него и по които още стояха следи от сълзи.

Момиченцето помисли малко, помръдна си устните, па извика с гласец ясен, тънък и звънлив, като на чучулига, кога заран пее из въздуха:

- Българският цар Борис покръсти българите!

- Много хубаво, браво, Райно. Кажи ми сега, кой изнамери българската азбука?

Тоя въпрос позатрудни момичето. То попримигна, за да си докара на ума отговора, зина да каже, но се спря несамоуверено и готово да се смути.

Огнянов му помогна:

- Нашето А, Б, Райно, кой го написа?

Детския поглед светна. Райна простря голата си до лакът ръчица, без да каже нещо. Тя показваше на Кирила и Методия, които благосклонно гледаха към нея.

- Тъй, тъй, кузум, св. Кирил и Методий - извикаха няколко съюзни гласа от предните столове.

- Да си жива, Райно! Св. Кирил и Методий да ти помогнат и ти да станеш царица - избърбори поп Ставри трогнат.

- Браво, Райно, иди си - каза приветливо Огнянов

Райна, сияеща и победоносна, припна към майка си. Тя я прегърна, стисна я до гърдите си и я обсипа с безумни целувки и сълзи. Огнянов се извърна към учителя Климента и му повърна книгата.

- Господине, попитайте и наша Събка - каза чорбаджи Мичо на Огнянова.

Едно живо, русокосо момиченце стоеше вече пред него и го гледаше кротко в очите. Огнянов помисли малко и попита:

- Събке, кажи ми сега, кой цар освободи българите от гръцко робство?

- От турско робство освободи българите... - захвана момичето погрешно.

Мичо чорбаджи извика:

- Събке, стой! Ти кажи, татовата, от гръцко робство царят, дето ги освободи, а то от турското има кой цар да ги избави.

- Което си е речено от бога, то ще стане - продума поп Ставри.

Простодушието загатване на чорбаджи Мича извика съчувствена усмивка по много лица. Шъпот и глухо кискане се разнесе из залата.

Събка извика звънливо:

- От гръцко робство избави българите цар Асен, а от турско робство ще ги избави цар Александър, от Русия!

Тя зле разбра думите на баща си.

Цялата зала утихна подир думите на ученичката.

По много лица се изобрази недоумение и безпокойство. Машинално всички хвърлиха очи на Рада, която се зарумени и наведе смутено глава. Гърдите й се издигаха високо от вълнение. Някои от тия погледи бяха укоризнени, други - одобрителни. Но на всички беше неловко. Стефчов, досега потънал в земята, издигна глава пак и изгледа победоносно. Всички знаеха близките му отношения с бея и нежността му към турците и искаха да прочетат нещо на лицето му. Общото съчувствие, тъй живо допреди малко към Рада и Огнянова, сега охладя и се размеси с глухо неудоволствие. Стефчовите привърженици злорадо и с глас роптаеха, а благосклонните към учителката мълчеха. Дядо поп Ставри беше твърде слисан. Той се уплаши сега от думите си и четеше на ума си: "Помилуй мя, боже." Но в женската страна по живо се проявиха лагерите. Хаджи Ровоама, особено разярена от Стефчовото засрамяване по напред, гледаше свирепо Рада и Огнянова и шумеше високо. Тя нарече даже последния "бунтовник", без да мисли, че преди няколко дни го разгласяваше за шпионин. Имаше други, които не по-малко дръзко се изказваха в тяхна полза. Кака Гинка даже викаше, щото я чуха наоколо:

- Па какво сте такива втрещени? Бога ли разпна момичето? Казва си правото! И аз казвам, че цар Александър ще ни избави, не друг!

- Лудетино, мълчи мари! - шушнеше майка й.

Сама Събка стоеше като попарена. Тя слушаше всеки ден от баща си и гостите му тия неща и не разбираше защо става това шушукане.

Стефчов стана и се обърна към предните столове:





